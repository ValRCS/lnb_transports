title: Mīlas lemti likteņi
isPartOf:
creator: Arnis, 1888–1943
dateIssued: 1929
publicationPlace: Rīga
publisher: Anša Gulbja izdevniecība
firstPublished: 1929
firstEdition: 1929
dateModified: 11.10.2023
copyright: Nav aizsargāts ar autortiesībām
uri: http://dom.lndb.lv/data/obj/1047332
normalization:
ocrCorrection: Jā
verified: 23.01.2024, Marlēna Krasovska



Mīlas lemti likteņi

Romans


Pirmā nodaļa

Kad Gaujā veļi vizinas

Pēc trim briesmīgām karsoņa murgu naktīm
šī ir pirmā, kad mans draugs guļ mierīgi. Pie
balti noberztā galdiņa šīs rindiņas rakstīdams
vēl dzirdu viņa smago, čērkstošo dvašošanu,
taču plaušu karsoņa krize, liekas, laimīgi garām.
Un tagad varu mierīgi atcerēties, kas noticis.

Četras dienas atpakaļ saņēmu Viktora Gargrīva
telegramu. Ta nebija viņa paraša — rakstīt
vēstules. Zināju, ka viņš gadus divus atpakaļ
nonomājis celtuvi klusā Gaujas līcī. Izzuda
viņš toreiz tīri nemanot, un neviens nesaprata,
kādēļ to darījis. Paziņas, kuru viņam bija maz,
paraustīja tikai plecus. Un bij par ko: vispusīgi
izglītots cilvēks, kurš ieņem pieklājīgu vietu
galvaspilsētā, uzreiz atsakās no visa, lai nodotos
prāmnieka darbam klusā ceļa malā. Būtu
vēl saprotams, ja tas būtu noticis pēc skandala,
kādu tolaik mūsu jaunā valstī bij neskaitāmi
daudz. Bet tā nebij: Viktors Gargrīvs un skandals
likās pilnīgi nesavienojamas lietas.

Cienīdams mūsu senās tolerantās attiecības,
neuzbāzos jautājumiem, kad gadu vēlāk nejauši
sastapu viņu Rīgā rupjā pašaustas vadmalas uzvalkā
un lauku kurpnieka darinātos garos zābakos, 


kuri smirdēja pēc trāna. No kādreizējās
tik korektās, mazliet pat elegantās ārienes nebij
vairs ne zīmes. Patīkamu iespaidu atstāja tikai
saules un vēja norūdītā seja brūnām acīm,
kurās dusēja uzkrītošs miers.

Jā, Viktora parašā nebij sūtīt telegramas.
Un ari manis saņemtā telegrama nebij, kā vēlāk
izrādījās, viņa rakstīta. Tā bij īsa: “Brauc —
nāve — Viktors.” Tas bij viss. Pat adreses
tur nebij. Labi, ka zināju pilsētiņu, kuras tuvumā
atradās Viktora celtuve; tālāk ceļu izzināt
nenācās grūti.

Taī vakarā mani pārcēla laivā pusaudža
zēns. Gaujā jau gāja pirmie rudens vižņi. Viņi
bij vēl viegli, bet drūmā šalkoņa gar laivas malām
šaī drēgnā rudens vakarā gūlās uz dvēseli
kā salta miroņa roka. Atmiņā iešāvās nostāsts
par veļiem, kuri šādās naktīs vizinoties pa
Gauju...

— Kur te dzīvo Gargrīva kungs? — jautāju
zēnam.

— Tepat... vindas galā, — zēns atteica,
kautko nesaskatāmu tumsā rādīdams.

Brīdi abi klusējām.

— Vai jūs... jūs esat tas draugs, kam sūtījām
telegramu? — zēns iesāka mazliet ziņkārīgi.

— Jā, tas es esmu. Bet sakiet, kas te noticis?

— Vai prāmnieka mājā?

— Laikam... tur taču dzīvo Gargrīva
kungs? 


— Milda teica, ka Gargrīva kungs miršot.

Mani tālākie jautājumi palika neatbildēti:
zēns, galvu zemu nodūris, stīvi skatījās vižņos,
kas bālgani vizēdami slīdēja garām. Tikai krastā
izkāpis, viņš pamāja uz zemu mājiņu neliela
priežu pudura malā un, liekdamies laivu siet,
teica:

— Tur… 

Blāva gaisma mazā četrkantainā lodziņā rādīja
ceļu. Durvis izrādījās tikai pievērtas. Iegāju
neklaudzinājis. Priekšnamiņā pie pavarda
sēdēja nabadzīgi ģērbta vecenīte un kautko
maisīja katliņā. Pirmā acumirklī viņa nobijās,
bet tad, laikam, noskārta, kas esmu, un steidzās
pretim.

— Nāciet, nāciet!... Kā mēs jūs gaidījām!
— vecenīte veda istabā.

Pie galda petrolejas lampiņas vājā gaismā
sēdēja, muguru pret durvīm, vīrietis kreklā un,
likās, lasīja kādu papīru. Nesaprašanā apstājos
zemās durvīs: kaut gan vīrieša seju neredzēju,
taču nebij šaubu, ka sēdētājs — Gargrīvs. Kam
tad traģiskā telegrama?

— Ejiet, ejiet... Gargrīva kungs sāks atkal
trakot....

Istaba bij tukša. Tikai galdiņš, pie kura nekustoši
sēdēja Gargrīvs, un sajaukta gulta; uz
grīdas mētājās izsvaidīti drēbju gabali. 

Piesteidzos pie drauga un satvēru aiz rokas.
Viņš nelikās tā manām, — kā apmāts, sastingušiem
skatiem, turpināja skatīties zaļganā papīra
loksnē.


Nesapratu, kas noticis, tomēr viens bij
skaidrs: Viktors atradās karsonī, — to liecināja
karstā roka un drudžainā elpa.

Paņēmu Viktoru aiz pleciem, piecēlu stāvus
un gribēju vest uz gultu, bet, saņēmis spēcīgu
grūdienu krūtīs, atstreipuļoju dažus soļus atpakaļ.
Viktors nometa papīra loksni zemē un pagriezās
pret mani. Tagad skaidri redzēju viņa
sasarkušo, bārdu apaugušo seju un ārprātīgi
tukšās acis.

— Kas tev, Viktor, noticis?

— Čūska!... Ak, viņa smejas... viņa smejas! — 
Viktors iesaucās un metās man garām
uz durvju pusi.

— Nelaidiet, nelaidiet! — vecenīte kliedza,
kaktā aiz durvīm slēpdamās.

Satvēru Viktoru ap pleciem un nosēdināju
atpakaļ krēslā. Viņš nepretojās, tikai murmināja
kautko nesaprotamu.

— Ārsts bija? — jautāju skarbāk, nekā tas
bij vajadzīgs.

— Bija, bija... ap launaglaiku tikai aizbrauca.

— Ko viņš teica?

— Karsonis... krūšu karsonis esot. Atstāja
zāles — ek’ vei, tur uz galda jau ir... un teica,
lai liekot apkārt siltus dvieļus ... un lai no gultas
ārā nelaižot. Bet vai tad mēs varam?...

Viktoru no rokām neizlaizdams, liku vecenītei
sakārtot gultu. Viņš bij nosvīdis un nevarīgs
kā mazs bērns. Noguldīju bez sevišķām pūlēm.


Kad vecenīte ienesa karstu ūdeni apliekamiem,
Viktors bij uz brīdi iemidzis.

Bet nakts... Tā bij nerimstoša cīņa starp
mani un Viktoru. Mani viņš nepazina; manu
vārdu ari nepieminēja savos saraustītos murgos,
kuros minēja daudzus. Iemiga tikai pret rītu.

Līdz nāvei noguris, apsēdos pie galdiņa.
Lampiņa bij izdzisusi, vai ari to bij izdzēsusi
vecenīte, kura laiku pa laikam ienāca, pasniegt
ūdeni vai citu kādu lietu.

Domas sāka kārtot nakts pārdzīvojumus.
Cik vienkārši viņi likās, un tomēr — cik nesaprotami
... Domājot skati apstājās pie papīra
loksnes, kuru Viktors vakar nometa zemē. Piecēlu
un izlasīju. Tur stingriem vilcieniem sievietes
roku bij rakstīts: “Nolādēts, ja tu to negribi!” 
Vairāk nekā... Mechaniski izgludināju
drusku saburzīto loksni un noliku uz galda.
Domas grima miegainā noguruma miglā.

Biju, laikam, acumirkli iemidzis. Atmodināja
mani dīvaini viegla sajūta. Caur svinaino
miegu likās, ka istabā būtu ienācis kas balts un
liegi smaršojošs. Es pacēlu galvu: pie Viktora
gultas galvgaļa stāvēja jaunava. Pa logu istabā
sitās austošās saules staru šķiedras: — viņu
zeltvizošā mirdzumā pasakaini koši uz nokvēpušās
sienas zīmējās sievietes daiļi veidots profils
dzeltenu matu pīņu vaiņagā. Rokas bij sakrustotas
un skaidri bij saredzams plecs baltā
blūzē spilgtiem tautiskiem izšuvumiem.

Aina bij tik pasakaini gleznaina un spilgta,
kā likās — es guļu un sapņoju. Pārvilku roku


sejai un piecēlos. Nē, tas nebij sapnis: pie
Viktora gultas galvgaļa stāvēja jaunava, tikai
pusnomoda spilgtās krāsas tagad bij izdzisušas.

— Labrīt, — viņa teica, pretim nākdama un
roku sniegdama.

Atņēmu sveicienu un gribēju kautko jautāt,
bet viņa pasmaidīja skumji un teica:

— Jūs nu būsiet noguruši... Ejiet gulēt, — 
es palikšu jūsu vietā.

Gulēt? — Jā, viņai bij taisnība, bet kur?

Jaunava laikam mani saprata.

— Liepēnu Anniņa jau paklāja jums gultu namiņā… 
Tur nu gan nav skaisti, bet totiesu mierīgāki.

Aizstreipuļoju līdz gultai virtuves kaktā un
iegrimu svinainā miegā... Kad pamodos, aiz
virtuves mazā lodziņa klājās zvaigžņains bezdibens.
Un pirmais, ko atcerējos, bij Viktora
nedzīvās acis...

Steidzīgi piecēlos un atgriezos istabā. Tur
viss bij kā vakar vakarā: uz galda dega lampiņa,
bet Viktors gulēja gultā, rokas plaši izmetis un
segu uz kājām nogrūdis. Kaktā snauda vecenīte, — 
tā laikam bij Liepēnu Anniņa. Skaistules
baltā blūzē vairs nebija.

Vecīti pamodināja durvju spiedziens.

— Ak... ak... — viņa nopūtās, bailīgu
skatu man uzmetusi. — Laikam biju iesnaudusies.
Tā seģene neturas un neturas.

Apmainījām siltos apliekamos un sakārtojām
gultu. Viktors gulēja mierīgi. Laiku pa laikam
viņš murmināja ko nesaprotamu. Mušu aptašķītais 


modinātājs uz palodes rādīja septīto
stundu.

— Sakiet, māmiņ, kā tas gadījās? — jautāju,
vecītei blakus apsēzdamies. 

— Ek' nu, tas Kungs vien var to izprast, — 
viņa atteica klusi, brītiņu padomājusi. — Tas bij
trešdien... tirdzēni cēlās pāri... Kungs pats
vilka prāmi... reizēm, kad ar laivu vai viens
pats braucējs, to darbu izdara Peterēns... ek',
galdnieka dēlēns... Bet kad to ļaužu vairāk,
kungs pats... Metusies jau krietna tumsa...
Piebraukusi Podnieku mamma... ek', no Pīladžiem
... ar savu meiteni. Tāds pavisam
mazs meitens...sauc Almu...bet makten sprigans
... Liels draugs kungam. Nu, meitens
pļāpājis un lēkājis. Te — diez' kā tas gadījies,
kā ne — Almiņa paslīdējusi un iekritusi upē...
pašā vidū... Ap mūsu prāmi, kungs, straume
spēja... Tumsa... iet vižņi, kā jau rudenī. Almiņa
iekliegusies un pazudusi... Podnieku
mamma vaimanājusi, citi skatās... Ko tu tādā
reizē citu darīsi?... Kungs apskatījies, norāvis
kažociņu un upē iekšā! Visi jau domājuši, ka nu
abi pagalam... Vilkušies vien malā: šos nekur
neredz... Pēdīgi izpeldējis gan ar visu meiteni.
Notā vakara...ek', sāka murgot...

Vecīte apklusa.

— Ej nu, māmiņ, izgulēties…

— Nekas, kungs, nekas, — ek’, Milda teica,
lai uzvārot jums kapiju. Divas reizes uzvārīju,
bet palika auksta... 

Nakts pagāja samērā mierīgi. No rīta, kad


manu vietu atkal ieņēma Podnieka jaunkundze,
Viktors atvēra acis. Viņš paskatījās manī un
laikam pazina, jo pasmaidīja un gribēja sniegt
roku, bet tā nevarīgi atslīdēja atpakaļ.

Novakarē slimnieka istabā atgriezies, atradu
Mildas jaunkundzi sēdam pie gultas un
kautko šujam. Uz galda vāzē smaršoja egļu
skujas: no rīta viņu tur nebija.

Sieviete pacēla galvu, kautri pasmaidīja un
teica klusi:

— Mūsu slimnieks šodien jūtas krietni labāki… 

Brīdi viņa noliecās pār rokdarbu, bet tad
piecēlās, paskatījās man stingri acīs un jautāja:

— Jūs saprotat viņa murgus?

— Nē, neko... atteicu pārsteigts.

— Neviena vārda?

— Neatceros…

— Nu, tomēr ... vienu sievietes vārdu?

— Neesmu ielāgojis...

— Šorīt viņš to izrunāja divas reizes.

— Ja? Kādu tad?

— Ivona!

Tagad ari es atcerējos, ka Viktors savos
murgos minēja šo vārdu, bet reizē ar to ari atcerējos, 
ko zināju ar viņu saistītu.

— Jūs pazīstat šo sievieti? Kas viņa ir… 
Gargrīva kungam?

— Nezinu, jaunkundz, — es meloju. — Dzirdu
šo vārdu pirmo reizi.

Sieviete iekoda lūpu un aizgriezās.

— Atļaujiet nu man ieņemt jūsu vietu, —


teicu, gribēdams izbeigt mazliet neveiklo stāvokli.

— Nē, jūs divas dienas neesat bijuši svaigā 
gaisā. Ejiet pastaigāties...

Sievietes balss bij pa vecam mierīga.

Uzvilku mēteli un aizgāju līdz Gaujai. Ilgi 
skatījos tumsā, kur arvienu vēl švīkstēdami 
peldēja vižņi. Priedulājā smagi šalca sauss 
ziemas vējš: naktī sals...

Ivona... man atmiņā atdzima drausmas 
ainas... Vai te nebij meklējams mana drauga 
neizprotamās bēgšanas atminējums?...

Pārliecinājos, vai laiva un plosts kārtīgi piesieti. 
Tad kāpu atpakaļ.

Mildas jaunkundze bij aizgājusi, — pie gultas 
atkal sēdēja Liepēnu Anniņa.

— Vili, — tikko sadzirdami atlidoja no gultas 
puses.

Es noliecos pār Viktoru: viņš bij pamodies 
un atkal smīnēja savu parasto skumjo smīnu.

— Tagad... viegli ... Labi, ka tu atbrauci...

Teikumu aprāva klepus.

— Laikam ari šoreiz iziešu sveikā, — viņš
uzsāka pēc brītiņa, kad klepus bij aprimies. — 
Ja nu tu vari, paliec... paliec dažas dienas pie
manis.

— Pats par sevi saprotams, Viktor, — palikšu, līdz tu izveseļosies.

— Ja tev garš laiks, tur — viņš rādīja uz galdiņu, 
atvilktnē ... burtnīca... izlasi.

Noraidoši papurināju galvu.

— Tu domā...neder...nezinu, ko runāju?..
Nē, nē, palasi... tur vesela dzīve...

Uzmācās atkal klepus.

Atslēgai vajaga būt kautkur kabatās…
pameklē... 

— Tu nedrīksti runāt, — guli!

Viktors pasmaidīja un aizvēra acis.

Skats apstājās pie galdiņa: tur, varbūt, ir šā
dīvainā cilvēka dzīves noslēpums... Bet — 
nē, nē, kāda man tiesība?...


Otrā nodaļa

Restorana ugunis

Lielās vētras — pasaules karš, revolucija un
dzimtenes atbrīvošanas cīņas — bij jau garām,
kad no jauna sastapu Viktoru Gargrīvu Rīgā un
sadraudzējos ar viņu tuvāk. Pirmo reizi mēs
sastapāmies pēdējā pasaules kara rudenī, kad ar
savu batareju bezdarbībā stāvēju frontē aiz Nītaures.
Notika tas nejauši un diezgan dīvaini.

Frontes, stingri ņemot, tad vairs nebija. Lielinieki — 
tā tobrīd sauca komunistus — bij panākuši
diezgan daudz: kareivji brāļojās ar vāciešiem, 
bet mēs — virsnieki — dzērām, spēlējām
kārtis un lādējām revoluciju žēlsirdīgo māsu
sabiedrībā..

Kādu nakti, kad neviens uzbrukuma vairs
negaidīja, mūs nejauši ielenca un visus saņēma
gūstā bez šāviena. Sākumā nesapratu, kas īsti
notiek, jo kaut gan ari pirmos ierakumos disciplina
bij galīgi sašķobījusēs, tomēr bij grūti iedomāties, 
kā vācu izlūki varējuši nemanīti nokļūt
līdz batarejām. Pēc pirmās burzmas izrādījās,
ka mūsu sagūstītāji nav vācieši, — tie bij dažādos
uzvalkos tērpti vaļas cilvēki, labi apbruņoti
un, kā likās, krietni disciplinēti, jo saprātīgi
un veikli izpildīja visus vadoņa rīkojumus.


Pēdējais pienāca pie mums, virsniekiem, un skaidrā
krievu valodā lūdza izturēties mierīgi. Ar
saviem ļaudīm viņš runāja latviski — valodu,
kuru te sapratu tikai es.

To nakti pārsteigums nāca pēc pārsteiguma.

Vēl nebijām paspējuši noskaidrot tik nejauši
radušos stāvokli, kad svešo partizanu vadonis
lika saviem ļaudīm izklīst, bet mums — būt gataviem
uzbrukumam. Acumirkli man galvā
iešāvās doma, ka ar mums dzen jokus, un es jau
gatavojos taisīt svešniekam asus pārmetumus,
kad skatuve atkal pārvērtās kā uz burvja mājienu.
Neliela vācu izlūku nodaļa tiešām bij izzagusies
cauri mūsu sargposteņiem un izraudzījusies
par sava nakts gājiena mērķi mūsu jau
sen apklusušos lielgabalus. Tagad visa šī nodaļa
krita rokās Gargrīva partizaniem, kuriem
ar vāciem bij savi un, jāteic, tanī laikā stipri neparasti
rēķini. Es, protams, protestēju pret tādu
izrēķināšanos ar gūstekņiem, bet svešo partizanu
vadonis tikai salti pasmaidīja.

— Piedodiet, kapitana kungs, — viņš teica,
mēs esam brīvi cilvēki un cīnamies uz savu
roku. 

Tas mani sadusmoja un es nosaucu viņus —
joprojām latviski — par dezertieriem un disciplinas
jaucējiem.

— Patīkami sastapt tautieti, — viņš teica
laipni. — Tikai velti jūs metat mums sejā šos
dusmīgos vārdus. Visi esam cilvēki, kuriem
armijā nav bijusi vieta...


— Nieki, te vietas diezgan visiem, — es neatlaidos.

— Lai nu paliek: dodu jums savu goda vārdu.
ka līdz šim mums armijā vietas nebija...

— Revolucija atvērusi durvis visiem! Varējāt
iestāties brīvprātīgi...

— Lai slaistītos aizmugurē, vai būtu pie jums
par skrīveriem? — Nē, pateicos. Un tad — man
liekas, ka jūs uztraucaties par to, kā jums vairs
nav: disciplinas taču jums nav, — nav ari armijas.
Teikšu atklāti, kā tautiešam: man jūsu
armija un cīņa vienaldzīga. Ja mēs te šonakt
uzvedam šo mazo teātra izradi, tad ne jau jūsu
lielgabalu un armijas dēļ. Kas mums tur daļas?
Vienkārši gribējām izmēģināt roku un pakutināt
vāciešus. Ar labu nakti, kapitana kungs! Lūdzu, 
nedusmojaties!

Viņi aizgāja. Ko man bij darīt? — Kā ēnas
viņi atnāca, kā ēnas aizgāja.

Dažas nedēļas vēlāk iepazinos ar šo cilvēku
tuvāk kādā kareivju ballītē. Viņš pienāca, sasveicinājās
kā ar vecu paziņu un minēja savu
vārdu. Viņš bij kādas frontes divizijas “Kerenska
laika” komisars. Kamēr citi žūpoja un
dejoja, mēs plaši un vaļsirdīgi izrunājāmies par
dažiem jautājumiem, kuri man tobrīd bij diezgan
sveši. Atvadīdamies viņš teica:

— Kapitana kungs, ieteicu iestāties latvju
strēlnieku pulkos: tikai šis ceļš jūs novedīs pie
cīņas par īsto dzimteni.

Pagāja ilgi, smagi gadi. No jauna Gargrīvu
satiku, kad kā demobilizēts virsnieks atgriezos


no Latgales frontes Rīgā. Viņš, cik varēju noprast, 
jau strādāja kādā valsts iestādē kā ierēdnis
un garlaikojās, — tas ir, slimoja ar to pašu
slimību, ar kuru drīz sasirgu ari es. Pēc septiņus
gadus ilga nervu saspīlējuma dažādās frontēs
Rīgā, kura bij kļuvusi neparasti klusa, jutos
kā no ūdens izmesta zivs. Tiesa, kautkur rīkoja
dinejas un plēsās ap ministru vietām, bet mani
tas neinteresēja. Neinteresēja ari Gargrīvu.

Kopēji garlaikojoties, nemanot radās paraša — 
pavadīt vakarus trokšņainā kaiejnīcā vai restoranā
pie glāzes tējas. — — — 

Tagad man atmiņas saistās pie kāda vakara
īsi pēc Satversmes sapulces vēlēšanām. Parasti
sēdējām divatā un, dūmus gaisā laizdami, vērojām
apkārtējo publiku.

Tanī vakarā mums pievienojās divi paziņas
— kāds dzejnieks-politiķis un jauns žurnalists.
Dzejnieks bij izkritis Satversmes vēlēšanās un
katrā viņa vārdā izskanēja žultaina noskaņa.
Viņš uzsāka sarunu ar dažām asām piezīmēm
par mūsu sabiedrības mazo apzinību.

Gargrīvs, kurš dzejnieku pazina jau daudzus
gadus, izņēma pīpi no zobiem un paskatījās runātājam
cieši sejā: viņa skatā dega kvēlošs
naids.

— Kamdēļ gan sabiedrībai balsot par jums? — 
viņš jautāja kodīgi.

Dzejnieka apaļo seju klāja pašapzinīgs
smaids: viņam bij nesatricināma apziņa, ka jau
vairāk kā divdesmit gadus cīnās par Latvijas
neatkarību, ir progresists un nacionalists. Viņš,


likās, pat nesaprata Gargrīva jautājuma dzeloni.

— Ak, Skujas kungam tik daudz nopelnu pagātnē! — 
iekrita sarunā jaunais žurnalists, kura
karjera tobrīd stipri atkarājās no Skujas vēlības.
— Vai tad var viņu salīdzināt ar kautkādu
kara laika ierēdni? Starpība, liekas, pietiekoši
skaidra, bet tauta to neredz!

— Un tomēr — tauta salīdzinājusi un nosodījusi
nopelniem bagāto dzejnieku. Un pareizi.
No kara laika ierēdņa tauta nekā liela neprasa
un ari, ceru, negaida. Ļoti var būt, ka īstenībā
te darīšana ar vienkāršu nejaušību: par rokas
cēlājiem daudz neinteresējas. Bet Skuja? — 
Ar viņu nevar būt nejaušības — ne tad, kad viņš
likumdošanas iestādē, nedz tad, kad ārpus tās.
Tautai taisnība: viņam nav tiesības tur būt...

— Jā? — Kāpēc, ja drīkstētu jautāt?  — 
Skujas balsī izskanēja sašutums.

—Nedusmojaties, — es stādu jūs augsti:
jūs neesat vienkāršs rokas cēlājs. Mēs zinam
vienu lietu, kuru, kā liekas, nesaprot mūsu jaunie
politiķi: tautas liktenis nekad neatkarājas no
deputatu roku pacelšanas. Viņas likteņa noteicēji
atrodas citur. Likumi laba lieta, tomēr
galvenais ir un paliek — vadošā zvaigzne, — 
laikmeta ideja. Īsu brīdi varēja likties, ka to
dos Augstais nams. Tagad nevienam vairs nav
šaubu: tur viņa neuzlēks! Jūs runājāt un devāt
tautai likumus, bet vai jūs devāt tai ko tādu,
kam varētu ziedot dvēseli? 


— Bez likumiem neviena tauta nevar dzīvot. — 
dzejnieks atcirta.

— Protams, bet likuma došanai vispiemērotāks
caurmēra advokāts, kādu mums atliku likām.
Ar tiem jūs konkurēt nevarat. Un nedrīkstat!
Bet sakiet, ko jūs šajos gados esat
devuši tādu, kas jaunatnei atkal piesietu spārnus
lidojumam tālēs? Nekā, itin nekā!

— Mēs rādam ceļu uz ražīgu darbu, bet viņa
grib tikai dejot un dzert, — dzejnieks izmeta nicinoši.

— Visvājākais, ko esam izgudrojuši pēc atbrīvošanas
cīņām, ir šis “ražīgā darba” lozungs,
ja to gribam pacelt nākotnes idejas augstumos.
Darbs, pat ražīgs darbs — nav pašmērķis. Vajaga
zināt — kam strādājam? Vajaga mērķa,
vajaga idejas. Bez gadu tāles tverošas idejas
nav idealisma, nav lielu darbu. Bet kur šī
ideja? — Klajs lauks! Tikai kombinacijas ap
ministru un banku direktoru vietām. Vairāk
nekā.. Nu, jaunatne dejo un dzer, gaidīdama
dienu, kad pienāks viņas kārta ieņemt ministru
un direktoru vietas.

Gargrīvs apklusa. Skuja guva piekritējos
žurnalistu un sāka asi zoboties par savu pretinieku.
Bet tas, likās, vairs nekā nedzirdēja.

Viņam bij savāda paraša: viņš uzmeklēja
starp kafejnīcas viesiem daiļāku sievietes seju
un ilgi, ilgi skatījās viņā. Tā viņš sasēja ne
viena vien romana mezglu.

Nevaru teikt, ka Skujam un žurnalistam nebij
taisnība. Kas tad Gargrīvs? — Bankrotējis 


revolucionars. Viņam pašam vairs nebija nevienas
zvaigznes, — nekā tāda, par ko atdot
dzīvību. Tiesa, viņš apzinīgi vairījās no katras
politiskas darbības, bet tas taču nebij attaisnojums.

Dzejnieks izzobojās, bet pretsparu neradis,
aprāvās. Saruna zaudēja asumu, pāriedama
uz jaunākām parādībām rakstniecībā, kura
mums visiem bij tuva. 

Gargrīvs patlaban gribēja ko teikt, bet uzreiz
kā sastinga: skats bij apstājies pie durvīm,
pa kurām ienāca divas dāmas. Ienācējas, cik varēja
spriest, nebij rīdzinieces: viņas sarunājās
franciski un mums neuzmeta ne skata.

Mans draugs pēkšņi sakustējās — kā atlēktu
no čūskas dzēliena, un pasauca viesmīli.

— Tu jau eji? — jautāju.

— Jā, — viņš atteica skarbi.

— Uz māju? 

— Jā, — viņš uzsāka skarbi, bet tad aprāvās
un turpināja skumji-nevarīgi: — Nē, ne uz
māju... Ja tev nav nekas pretim, — iesim paklejot
pa ielām.

Atvadījāmies un izgājām. Ilgi soļojām klusēdami.
Beidzot Gargrīvs teica:

— Ieiesim pie manis, — man ir pudele laba
konjaka.

— Konjaka? — brīnījos, jo abi nebijām dzērāji.

— Nu jā, konjaks! — viņš atteica gandrīz
dusmīgi. — Nāc, piedzersimies!

— Nemīlu dzert!

— Es ari ne, bet ir... tādi brīži, kad citādi
grūti nervus savaldīt.

— Varbūt, bet man tādu mirkļu nav, — atteicu
strupi.

— Ak nē jau, draugs... bet, redzi, šovakar
man gadījās kas tāds, kad nav labi būt vienam...

Viņa balss bij skumja — gandrīz līdz izmisumam.
Nevarēju atturēties un iegāju.

Gargrīva vienkāršā, bet ar gaumi iekārtotā
istabā valdīja patīkams miers. Es apsēdos.
Viņš izņēma no grāmatu skapja pudeli un piepildīja
glāzes. Brīdi paskatījās manī, pasmaidīja
un izdzēra trīs glāzes vienu pakaļ otrai.

Ilgi sēdējām klusēdami. Beidzot viņš teica:

— Tu redzēji tās sievietes, kas ienāca kafejnīcā, 
kad izgājām?

— Jā.

Viņš izdzēra vēl glāzi un atstūma pudeli.
Piecēlās un brīdi nervozi staigāja pa istabu.

— Redzi, tas ir drūms stāsts…


Trešā nodaļa

Sieviete logā

Iesākās tas astoņus gadus atpakaļ, — pavasarī, 
kad vēl nebij iededzies pasaules karš. Pēc
daudz gadiem, kurus biju pavadījis kā politiskais
noziedznieks dažādos katorgas cietumos,
kļuvu atkal brīvs cilvēks nelielā Ziemeļsibirijas
sādžā. Tiem, kas paši nav gājuši šo ceļu, grūti
iedomāties tāda izsūtītā dvēseli. Ja tev kādreiz
gadās redzēt Sibirijas taigas attēlus, ieskaties
viņos ciešāk, — tie līdzinās izsūtītā idealista 
dvēselei. Tāda tobrīd bij ari mana.
Tikai tad sāc skaidri saprast, ko nozīmē vārds:
vienalga.

Jā, tad man bij viss — vienalga. Vajadzēja
tikai aiziet pašam no sevis, jo — redzi — kas tad
briesmīgāk, kā — izjust pašam savu tukšumu?
Uzmeklēt draugus, domāt par lielām idejām, — 
veltīga rotaļa. Es to izmēģināju un atmetu.
Kamdēļ? — biju pārāk dziļi ieskatījies dzīvē un
sevī, lai spētu apmānīt pats sevi. Tad vienīgais
glābiņš — kustēties, iet. Lai katru dienu ap tevi
jauna apkārtne — ar vai bez cilvēkiem, tas nekrīt
svarā. Bet taisni tas izsūtītam aizliegts:
no sava ciema tu aiziet nedrīksti. Bet kas tad
aizliegums līdz beidzamam nopostītai dvēselei?


— Nekas! Es no sava desmit jurtu lielā ciema
aizgāju otrā nedēļā un veselu gadu noklejoju pa
Sibirijas ziemeļu mežiem un klajumiem visdažādāko
cilvēku sabiedrībā. 

Cilvēks viegli pierod pie visa. Pieradu ari
es. Pieradu pie vilku gaudošanas sniega kupenē, 
pie bada un slāpēm, — pieradu pie ceļa
biedriem, kas pastāvīgi jāuzmana ar revolveri
rokā: ja kaut mirkli aizmigsi abām acīm, ja
būsi izklaidīgs, — paliksi nedzīvs guļot taigas
sasalušos brikšņos. Viegli tas nav, bet savs
skaistums tur ir. Iemācījos dzīvot starp zvēriem
kā zvērs. Drīz vien no manis izveidojās
veikls medinieks. Kad pēc gada nokļuvu Sibirijas
Ņujorkā — Irkutskā, varēju sevi uzskatīt 
par bagātu cilvēku. Man kabatās bii zelts: es
varēju sev daudz ko atļaut. Un es atļāvu. Īsā
laikā Irkutskā nebija neviena krodziņa, neviena
hazarda spēļu nama, kurā nebūtu pavadījis naktis.
Ar spēli tobrīd man veicās labi — gandrīz pastāvīgi
vinnēju. Tad manī radās ticība vecvecai
parunai: kam neveicas mīlestībā, tam
veicas kāršu spēlē. Par mīlestību daudz nedomāju: 
sievietes mani vienkārši nesaistīja. Totiesu
uz pavasara pusi mans kapitals bij dubultojies.

Revolucionari pa lielākai daļai hazarda cilvēki.
Pat revolucijā viņi, liekas, iekļūst tālab,
ka tā — visaizraujošākais hazarda veids. Kad
izsmelts viena hazarda veids, jāmeklē cits.
Pirmā laikā man bij medniecība. Irkutskā medniecības
vietu ieņēma kāršu spēle. Tomēr man


jāteic, ka tiklab medniecība, kā kāršu spēle diezgan
vāji hazarda veidi: viņi ātri apnīkst. Apnika
medniecība, sāka apnikt ari kāršu spēle.
Dvēseli sāka atkal mocīt garlaicība. Jaunu
hazardu vēl nebiju atradis un tāpēc caurām
dienām un naktīm klejoju bez mērķa pa Irkutsku.
Tad kādā naktī nejauši atradu jaunu un —
varu to apgalvot — visbriesmīgāko hazarda
veidu: atradu baudu alkstošu sievieti. .

Mezgls sasējās diezgan negaidīti. Kādu
nakti pēc ilgas klejošanas pa tumšām, pavasarīgi
dubļainām ielām biju apstājies zem laternas.
Laikam biju iegrimis pārdomās, bet par ko tad
domāju, nespēju atcerēties jau nākošā rītā. Tikai
uzreiz sajutu nepatīkamu neveiklības sajūtu.
Tāda sajūta dažkārt rodas, kad kāds cieši
skatās uz mums. Apskatījos visapkārt, iela
kā izmirusi. Piepeši skats apstājās pie apgaismota
loga pretējā nama otrā stāvā. Logā
stāvēja kaila sieviete un skatījās manī. Tas viņai
nenācās grūti: biju apstājies laternas gaismas
mestā riņķī. Kad pacēlu galvu, sieviete pagriezās
sānis un rakstīja uz stikla lieliem vilcieniem
skaitli 3.

Kad cilvēkam dvēselē postaža, viņš gatavs
visām dēkām. — Kāda izskatījās sievietes seja,
nevarēju saredzēt, taču profils un stāvs, cik
tālu tas bija redzams logā, likās daiļi. Tad, lūk,
man pazibēja īsta dēku meklētāja doma: sieviete
grib man, vientuļam klaidonim, teikt, ka
viņa dzīvo trešā dzīvoklī un ielūdz mani pie sevis 


ciemā. Man pat likās, ka viņa aicinoši māja
ar galvu uz istabas pusi.

Ko es tur varēju zaudēt? Sataustīju revolveri, 
pārgāju ielu un kāpu pa trepēm augšā.
Tur tiešām atradu durvis ar numuru 3. Es pazvanīju.
Nedomāju, kas no tā var iznākt, — 
mani sauca jauna hazarda izredzes.

Nebiju maldījies: durvis atvēra sieviete,
kuru redzēju logā, tikai tagad viņai uz pleciem
bij uzmests elegants dzeltena japaņu zīda rīta
mētelis.

Pēc stāstītā tev, ceru, vairs neliksies dīvaini,
ja teikšu, ka biju pavisam aizmirsis, ka pasaulē
atrodami grezni, reibinoši smaršojoši dzīvokļi
un elegantas sievietes. Manī no elegances un
kavalerisma vairs nebija ne vēsts: ja ari seja
bij skūta, tad mugurā bij Sibirijas klaidoņa ādas
uzvalks, rokas rupjas, bet maigie mīlas mirkļu
vārdi sen aizmirsušies. Bet mīla — vai, pareizāk
izteicoties, kaislība — ir tāda pirmatnēji
zvēriska lieta, kura patiesībā vislabāk iztiek
bez kultūras izdomātiem vizuļiem. Šo pārliecību
guvu tanī, man tik liktenīgā naktī.

Tā bij ārprātība: iet svešā dzīvoklī, nomest
cepuri, izlaist revolveri no rokas un mesties
nepazīstamas sievietes apkampienos. Tā te aplaupīts
neviens vien zelta skalotājs un medinieks.
Es to zināju labi, bet taī mirklī viss bij
aizmirsts.

Es nerunāju, neprasīju. Nerunāja, neprasīja
ari viņa. Kautkur aizlidoja uzvalks ar uzticamo
revolveri un mēs nogrimām tveicainās guļamistabas 


rozā ēnās. Līdz tai naktij nekad nebiju
domājis, ka manī tik daudz dzīvnieciska straujuma
un spējas aizmirsties... Atjēdzos tikai
tad, kad pēc pirmā reiboņa sieviete, elkoņos atspiedusies
un manī raudzīdamās, jautāja:

— Tu gribi ēst?

Tā laikam bij pirmā cilvēciskā skaņa, kuru
dzirdēju šinī naktī svešā dzīvoklī. Un tad manī
itkā pamodās tumša nojauta par ceļu, kuru sāku
staigāt. Ak Dievs, ja man tanī brīdī kāds būtu
pateicis, kādas mokas piedzīvošu uz šā ceļa, es
laikam būtu aizbēdzis bez maņas! Jeb — nē!
Nē! Biju jau pielicis lūpas pie biķera, biju jau
iesūcis tā nāvīgos garaiņus, — man vairs nebij
atgriešanās. Jā, es būtu to gājis, ja ari zinātu,
kāds tikumisks bankrots mani sagaida ceļa galā.

Bet toreiz... toreiz redzēju tikai svešās sievietes
mirdzošās acis, jutu viņas smaršojošo
miesu. Ak, šis viņas stāvs! Vēl tagad man
saldi reibst galva, kad izsaucu to atmiņā.
Viņas miesa — tā bij vesela poema, formās
ietverts skaistums. Viņa pati to zināja labi un
izlietoja katru izdevību, lai to parādītu visā viņas
dievišķā košumā: sauc to, ja gribi, par izvirtību
vai bezkaunību, tomēr es toreiz, un ari
tagad, domāju par to citādi. Redzi, esmu aizgājis
pārāk tālu no sabiedrības tikumības un pieklājības
jēdzieniem. Savā ziņā no tiem bij atraisījusies
ari šī sieviete. Bet bezkaunība un
netiklība tā nebij. Tomēr man jāatzīstas, ka toreiz
vēl nespēju pareizi novērtēt, cik daiļa patiesībā
bij svešā sieviete. Skaidri to izpratu tikai


vēlāk, kad atgriezos Eiropā: visā Rīgā, nezin vai
atradīsies kaut viena sieviete, kura uzdrošinātos
atkārtot to, ko darīja Ivona. Jo, redzi, kails
ķermenis ir stipri garlaicīga lieta, — viņam vajaga
būt tiešām nevainojami daiļam, lai neapniktu.
Bet apnikums katras mīlestības beigas.

Ivonai, — tā viņu sauca toreiz un tā viņa man
uzglabājusies atmiņā — no tā nebij jābīstas. — 

Tanī naktī mēs laikam ēdām un dzērām, bet
kā tas īsti viss bija, neatceros. Nakts aizgāja
kā murgos, jo sieviete bij kāra, bet es sevī
glabāju jaunības gados neizsvaidītu spēku.

Skaidri atjēdzos tikai nākošā rītā, kad atrados
atkal uz ielas un domās atkārtoju Ivonas
pēdējos vārdus: atnāc, tikai ne pirms divpadsmitiem.

Kamdēļ ne pirms divpadsmitiem? Un no
kurienes radusies šī vientuļā sieviete ar savām
pasakaini greznām istabām un dārgiem
uzvalkiem? Jo, redzi, bij jau vēls rīts, kad atstāju
viņas dzīvokli, un skaidri redzēju, ka pēdējais
iekārtots ar lielu gaumi un piepildīts dārgām
mēbelēm un retām ādām. Tur bij smagās
mahagoni koka mēbeles, dārgās rītzemju
grīdsegas, Japanā izkrāsoti zīda priekškari un
daudz sudraba lietu. Ivonai mugurā bij grezna
balta zīda kleita, rotāta zelta mežģinēm un
strausa spalvām. Bet par visu to domāt nevarēju: 
man uz lūpām kvēloja Ivonas pēdējais
skūpsts un domas māca viņas ķermeņa smaršojošais
vijīgums. Visu to dienu staigāju kā
smaršu piesātinātā tvanā.


Nākošā naktī atkārtojās tas pats. Un tā
daudzas, daudzas naktis...

Lai cik necik piemērotos Ivonas apkārtnei,
iegādājos elegantu uzvalku, smalku veļu un dārgus
smaršūdeņus. Kļuvu kulturalāks, bet ari
bālāks un klusāks. Visa dzīve sakoncentrējās
Ivonas apkampienos. Dienas — tās likās nepatīkami
starpbrīži starp diviem neaprakstāmi
saldiem mirkļiem debesīs.

Tā bij mīlestība? Toreiz — nē! Tas bij
hazards: ārprātīga joņošana bez domām un mērka.
Mīlestība — mocoša un sadedzinoša — radās
vēlāk. Tā tas ir vienmēr: īsti sievieti sākam
mīlēt tikai tad, kad tā kļuvusi nesasniedzama.


Ceturtā nodaļa

Izkvēlojusi cigarete

Katru nakti viņa dusēja manos apkampienos,
un es nedomāju nekā, itin nekā. Bet dienās
domāju tikai vienu — kaut ātrāk steigtos garlaicīgās
stundas. Tagad, kad skatos uz tām
dienām no gadu tāles, varu apliecināt, ka nekad
un nekas nav piepildījis manu garīgo pasauli
tik nedalīti, kā kaislība uz šo sievieti.

Tā aizjoņoja nedēļas divas, kad kādu vakaru, 
no garlaicības bēgdams, iegriezos teatrī.
Teatrim nekad lielas vērības neesmu piegriezis
un tagad neatceros, kā un ko tai vakarā uzveda; 
varu tikai teikt, ka teatris ļoti vājš līdzeklis
pret garlaicību. Viss tur mocoši atgādina
tos stikliņus, kurus aktrises un aktieri lieto
dārgakmeņu vietā.

Tā domādams, sēdēju ložā un žāvājos, kad
negaidīti ausīs iesitās viņas balss. Nē, es
nevarēju maldīties: šo balsi es dzirdēju katru
nakti — vēl vairāk: tā bij vienīgā balss, kuru
dzirdēju pēdējās divās nedēļās. Nemaldīgi to
pazītu starp tūkstots citām. 

Tā negribot atklāju Ivonas noslēpumu: viņa
bij aktrise, un, cik varēju spriest, ievērojama
aktrise, jo izpildīja galveno lomu. Nevaru teikt,


ka mani šis atklājums iepriecināja, taču viņš
nenoliedzami radīja zināmu pazīšanās sajūtu.
Un zem šīs sajūtas iespaida man sāka likties
uzkrītošas mūsu līdzšinējās attiecības: mēs bijām
tuvi, cik tuvi vien divi cilvēki var būt, bet
nekad nebijām pat mēģinājuši izdibināt, kas
esam. 

Tuvi? Ko nozīmē tuvums starp vīrieti un
sievieti? Tanī vakarā, teatra ložā sēdēdams
un Ivonas metalskanīgā balsī klausīdamies, domāju, 
ka esam tuvi, ka šis vakars mūs tuvinājis
vēl vairāk, bet nedēļu vēlāk nolādēju to
vakaru, kad atklāju Ivonas noslēpumu. Tiešām
dīvaini: manas mokas sākās taisni ar šo
vakaru, kaut gan viņš tur nemaz nebij vainīgs.

Kad pēc izrādes, kā parasti ap pulksten divpadsmitiem, 
devos pie Ivonas, viņas dzīvokļa
logi bij tumši, durvis aizslēgtas. Ilgi nervozi
raustīju zvanu, bet man neviens neatbildēja.
Dvēseli pārņēma baiga nojauta, bet es to nokratīju, 
mierinādams sevi domām, ka Ivona
droši vien būs bijusi spiesta apmeklēt kādas
viesības vai ko tam līdzīgu. Sākumā šis mierinājums
likās dibināts, jo nākošā naktī Ivona
mani saņēma pa vecam. Skūpstīdamies runājām
visādus niekus, — tikai par iepriekšējo
nakti neminējām ne vārda. Viņa neturēja par
vajadzīgu atvainoties, es atturējos no pārmetumiem.

Divas vai trīs naktis atkal aizjoņoja apdullinošā
mīlas tvanā. Bet tad — nu tad veselu
nedēļu velti izgaidījos pie Ivonas aizslēgtām


durvīm. Tanīs naktīs mani pārņēma ārprātam
tuvs izmisums. Es kļuvu visnicināmākais spiegs,
sāku uzmanīt katru savas mīļākās soli. Vai es
savu spiega darbu veicu pārāk veikli vai Ivona
vienkārši nelikās to manām, bet bij tāds
iespaids, itkā viņa manu uzbāzību nemaz nejustu.
Es pacietīgi gaidīju, kamēr viņa rītos iznāca
no sava dzīvokļa, kas parasti notika ļoti vēlu,
un bij dienas, kad nostāvēju savā slēptuvē stundas
trīs un pat vairak. Dienā sekoju viņai uz
katra soļa: zināju, kādos veikalos viņa iegāja, ar
ko satikās un sarunājās. Es viņu neizlaidu no
acīm, līdz tā vakaros izzuda teatra ieejā. Bet
visas manas pūles novērot viņas atgriešanos no
teatra palika veltas. Tikai vēlāk dabūju zināt,
ka teatrim ir otra izeja, un ka pie šīs izejas viņu
katru vakaru gaidījusi slēgta kariete. Bet dabūju
to zināt tikai tad, kad no tā visa man nevarēja
vairs nākt nekāds labums. — 

Tu varbūt jautāsi, kadēļ neiegāju pie viņas
dienā vaj neapturēju uz ielas? Īsti to pateikt
nevaru, bet man liekas, ka no tā mani atturēja
patmīlība. Mīļotājiem, tāpat kā zagļiem, sava
īpatnēja psicholoģija, savas zināmas parašas,
kuras neviens nemāca, bet kuras rodas instinktivi
pašas no sevis. Labi atcerējos, ka Ivona
pirmā naktī teica: pie manis atnāc tikai pec divpadsmitiem, 
pie kam vārdu “tikai” zīmīgi uzsvēra.
Man likās, ka citādi rīkodamies pazēmošu
viņu un sevi.

Pagāja nedēļa, varbūt, ari vairāk. Te kādu
nakti durvis atkal atvērās un Ivona mani apkampa, 


itkā nekas nebūtu noticis. Aizskarts
savā lepnumā, neminēju ne vārda par moku pilnām
dienām un naktīm: tas Ivonai laikam patika, 
jo man projām ejot viņa teica:

— Tu esi lielisks... īsts vīrietis…

Ta bij pēdējā nakts.

Riebums pārņem mani, atceroties, ko tad izjutu
un domāju. Rītos apsolīju pats sev Ivonu
aizmirst, nedomāt par viņu, neiet pat uz to pusi,
kur viņa dzīvo. Vakaros mēģināju aizmirsties
pie hazarda galdiem. Un tomēr — katru nakti
kārtīgi aizgāju līdz Ivonas dzīvoklim pārliecināties, 
ka logi tumši un durvis aizslēgtas. Šinī
nemitīgā cīņā pats ar sevi biju beidzot zaudējis
katru pašsavaldīšanās spēju. Es aizgāju teatrī
un pa izrādes laiku iezagos viņas istabā.

Ivonas istabā palode un visi galdi bij apkrauti
puķēm. Ziedu pušķu bij tik daudz, ka tie mētājās
pat uz platās atzveltnes un grīdas, kuru sedza
lāčādas. Gaiss bija tvanains, līdz beidzamam
piesātināts pūdera, smaršūdeņu un ziedu
smaršām. Gaisma no spuldzes krita caur rozā
japaņu abažuru un ietina visu jau tā pasakaino
istabiņu vēl pasakainākā gaismā. Man likās, ka
esmu iegājis teiku valsts brīnumpilī.

Uz krēsliem un grīdas izsvaidītie zīda apģērba
un veļas gabali spokaini attēlojās milzīgos
spoguļos. Galdiņu pie spoguļa pildīja visdažādākā
lieluma flakoni un kārbiņas.

Jutos neveikli — kā zaglis. Neparastā atmosferā
sāka reibt galva un es atsēdos uz atzveltnes 
malas. Gribēju kautko domāt, bet mani uzreiz 


pārņēma briesmīgs nogurums. Nospiestais
gara stāvoklis sapinās ar istabas smaršaino tvanu
briesmīgā lietuvenā, kas smagi gulās pār
dvēseli, pamazām nomākdams domas un jūtas.
Lai kautcik atsvabinātos no ta, aizkūpināju cigareti.
Biju paspējis ievilkt tikai dažus dūmus,
kad atvērās durvis un ienāca Ivona.

Biju gatavs visam kam, tikai ne tam mieram,
ar kādu viņa uzņēma manu negaidīto ierašanos.

— Labi, ka tu atnāci, — viņa teica, uzvalku
pogādama.

Pie durvīm kāds klaudzināja.

— Nataša, tu? 

— Es, kundze, — atskanēja aiz durvīm.

— Pagaidām iztikšu bez tevis. Parūpējies,
lai neviens mani netraucē, kamēr saukšu, —
Ivona teica; balss bij mierīgi laipna, itkā viņas
istabā neviena nebūtu.

— Piedod, ilgāk nevarēju izturēt, — centos
runāt mierīgi, bet tas man lāga neveicās.

— Bet būs jāiztur, jo redzi, mūsu romans
tuvojas beigām.

— Kamdēļ? — es tikko izdvēsu.

— Nu, nepaliec glēvs! Bet tu jau tāds nebūsi, —
vienkārši spēlē nelaimīgu jaunekli.

Viņai bij gandrīz taisnība, vismaz tanī brīdī,
jo neapzinājos, ko īsti zaudēju un kādu smagu
mantojumu iegūstu. Mani valdzināja viņas lūpas, 
viņas neaprakstāmi daiļā miesa un reibinošie
skūpsti, bet biju jau tam visam pieradis un
manām jūtām vairs nebij pirmatnējā asuma. Tas


atgriezās tikai vēlāk, bet —kādos samēros un
attiecībās!

— Tu biji no meža iznācis zvērs ar visu
pārdzīvojuša kulturas cilvēka dvēseli. To es,
kulturalās izvirtības mērenības apnikusi, meklēju, 
un tas bij, kas mani saistīja pie tevis. Bet
tu pats soli pa solim izpostīji visu. Nu saki, kam
tev šī fraka, šī baltā veste un viss cits? Tas taču
tev nepiedien! — viņa runāja mierīgi smīnēdama, 
bet es jutu, ka viņa melo, un tas mani saniknoja.

—Domāju, piedien — kā visiem!

— Varbūt, — Ivona nepretojās. — Bet saproti: 
man tā nevajaga! Tāda man tevis nevajaga, — 
tādēļ vien nevaru atteikties no tā, ko
man sola dzīve! 

— Tas būtu viss? Es par šo uzvalku daudz
nedodu! 

— Ne tas vien. Līdz ar tavu pārvēršanos
nevainojamā džentlmenī tevī izgaisis tas, kas
man taī neprātīgā naktī apreibināja prātu un neļāva
domāt. Tagad esmu šo spēju atguvusi; man
jādomā par dzīvi, par nākotni. Es tev pateicos
par šīm pāris dievišķām nedēļām, bet tagad es
zinu: mums nākotnes nav...

— Kā tu to domā?

— Kas tu esi? Medinieks, klaidonis, ar dažiem
zelta gabaliem kabatā? Ko tu vari man
dot? Sibirijas taigu? Tad saproti jel: es viņu
ienīstu, es viņu neciešu! Es piederu Eiropas
galvas pilsētām un turp atgriezīšos. Mana dzīve
Irkutskā ir bēdīgs pārpratums. Man teica, ka


te jauns Eldorado, jauna brīnumzeme, kur ielās
mētājas zelts un visos stūros mirdz dārgakmeņi.
Tas jau gandrīz taisnība, bet šis drūmums, kas
te gulstas pār visu! Es gribu atpakaļ, es iešu
atpakaļ! Bet tu, — ko tu tur darīsi? Dzīvosi
no manas algas? 

Es tikko neiekliedzos: cigarete, kuru visu
laiku turēju rokā, bij izkvēlojusi un dedzināja
pirkstus. Sāpes mani atmodināja no tā bezdomu
sastinguma, kurā mani bij ierāvuši Ivonas
līdz nežēlībai kailie vārdi. Ja, šai sievietei bij
taisnība, absoluta taisnība. Neviens cilvēks nevar
dzīvot mūžu kaislības aizrautībā. Un viss
mans mīlas straujums — muļķīgs farss.

Es piecēlos un pasmaidīju par savu vientiesību.

— Cigarete izkvēlojusi un man, laikam, laiks
iet, — es teicu, Ivonai roku skūpstīdams. — Ar
labu nakti.

To nakti Ivonas dzīvokli vairs neuzmeklēju.
Visu nakti gāju un domāju, bet ko — nezinu, jo
atjēdzos tikai rītam austot tālu aiz pilsētas. Tuvējā
sādžā man teica, ka līdz Irkutskai verstis
divdesmit. Salīgu vedēju un pārbraucu mājā.
Dzīvoklī novilku smalko fraku un iemetu, līdz
ar citiem krāmiem, kaktā. Atmodos tikai vakarā.
|

Piektā nodaļa

Divas patronas un liktenis

Varu sevi pieskaitīt laimīgiem cilvēkiem:
krasi lūzumi, cik briesmīgi tie ari nebūtu, nespēj
mani satriekt uz ilgu laiku. Nezinu, kam
lai par to pateicos, bet man piemīt laimīga spēja
visu traģisko manā dzīvē pārdzīvot nedaudzās
stundās un tad izstumt no apziņas. Ne aizmirst,
— ne, man apbrīnojami laba atmiņa, — bet burtiski
izstumt, izbīdit no apziņas kautkur zemapziņā
un nedomāt par to. Protams, pēc tāda
lūzuma mirkļa skumju un sāpju likvidēšanas apziņā
paliek tukšums, kas japiepilda ar ko jaunu.

Tā tas bija ari šoreiz. Taīs nedaudzās stundās.
kad klīdu pa Angaras krastiem, laikam pārdzīvoju
ko briesmīgu. Es saku: laikam, jo nespēju
to apzinīgi aptvert domām. Mirkļos, kad
sāpes nomāc domas, cilvēki kļūst pašnāvnieki.
Es tāds nekļuvu. Vēl vairāk: vakarā Ivona līdz
ar mīlas sāpēm un ilgām bij izstumta no apziņas, 
itkā viņu nemaz nebūtu bijis. Ka tas manai
dvēselei nenācās viegli, spriežu no tā, ar kādu
drudžainu skubu nu centos piepildīt vakarus un
naktis. Es atkal uzmeklēju pilsētas nomales krodziņus
un citas izpriecas vietas.

Taī laikā mani, galvenām kārtām, saistīja


kāda neliela ķīniešu dzertuve — oriģinals hazarda
nams. Te vakaros salasījās viss, kam citur
vairs nebij vietas. Tu, protams, nebrīnīsies,
ja teikšu, ka te, Sibirijas galvas pilsētā, tādu cilvēku
bij diezgan daudz. Bijušie katordznieki,
medinieki, zelta skalotāji, kontrbandisti, zagļi un
lielceļa varoņi te jutās kā mājās. Bieži bij sastopamas
ari japaņu un ķīniešu ziemeļos krietni
izbalējušās sejas.

Šim namam bij sava drausma slava, kura
laikam bij tā, kas uz mani tanī periodā atstāja
vislielāko iespaidu. Te, protams, dzēra, spēlēja
hazarda spēles un smēķēja opiju, bet tas nebij
galvenais. Opija smēķētājiem nama otrā galā
bij ierīkota īpaša istaba ar izeju uz upi tiem —
patiesībā ļoti retiem — gadījumiem, kad neparasti
asa un asiņaina drama izsauca policijas apciemojumu.
Dažus vakarus šo opija un hašiša
smēķētāju istabu aizņēma “lapsu medinieku” 
klubs; šis pēdējais tad ari bij dzertuves īpatnējās
slavas cēlonis.

“Lapsu medinieku klubs” gan laikam pieskaitāms
parādībām, kas saprotamas vienīgi
Sibirijā: to varēja radīt tikai tādi cilvēki, kuri
visu ko jau pieredzējuši un kuru nervi pie visa
kā pieraduši. Lai kautcik vēl iekairinātu līdz beidzamam
notrulinātos nervus, izdomāts šis klubs.

Kluba biedri parasti puslīdz nejauši sagadījušies
asu sajūtu cienītāji. Tā kā šim klubam
kaut ari netieša, tomēr liela loma manā dzīvē,
tad gribu pastāstīt, ap ko lieta grozās. Iedomājies
plašu istabu bez logiem. Gar sienām cilvēka 


auguma augstumā lāvas, apklātas lāčādam.
Parasti šīs lāvas aizņem hašiša un opija smēķētāji: 
te viņi naktīs kustas kā spocīgas ēnas,
murgo un rītos izguļ šausmīgās galvas sāpes.
Visbiežāki šo istabu apciemoja japaņi un ķīnieši,
bet gadījās viņu starpā ari pēdējo pašcieņu zaudējuši
eiropieši, kuri par pusrubli te pirka aizmirstību
uz vienu nakti. Ķīnieši un japaņi vēl
atgriežas no šā aizmirstības ceļa, eiropieši — 
nekad. Hašišs un opijs saēd pēdējās rakstura
un gribas atliekas, līdz atlicis tikai ādu apvilkts
dzeltens ģindenis. Tad to kādu rītu atrod nedzīvu
upmalā.

Bet bij vakari, kad šinīs opija tvana piesātinātās
sienās salasījās pavisam citādi cilvēki — 
spēcīgi un rupji, kā no meža iznākuši zvēri.
Tie —  “lapsu medinieku kluba” pastāvīgie
biedri un nejaušie viesi. Ja sapulci nav izsaucis
īpašs gadījums, kluba biedri izlozē, kam būt mediniekam, 
kam — lapsai. Medinieks un lapsa
novelk apavus un nomet visas liekās drānas.
Abiem kabatās pielādēti revolveri. Medinieks
ņem revolveri, lapsai iedod zvaniņu. Neparastās
izrādes skatītāji izklīst pa lāvām. Tagad
viss gatavs: atliek aizslēgt durvis un izdzēst
sveces. Pilnīgā tumsā sākas lapsas medības.
— Nu, šo rotaļu bērna dienās būsi ari tu kādreiz
spēlējis. Starpība tikai tā, ka te mediniekam
rokā nevis vālītis sišanai, bet revolveris šaušanai.
Lapsa lien klusi, lai to nedzirdētu; kad
lapsai liekas, ka pienācis izdevīgs acumirklis,
viņa šķindina zvaniņu; medinieks šauj skaņu


virzienā. Ja lode lapsu nav ķērusi, lapsa un medinieks
apmainās lomām. Tā rotaļa turpinās,
līdz viens ievainots vai abiem izšautas patronas.

Nezinu, vai man vajadzēs tev stāstīt par to
sajūtu asumu, kādu dod šī brutalā rotaļa? Bieži
tā beidzās ar ievainojumiem, bet bij ari gadījumi, 
kad — ar nāvi. Tad otrā rītā pilsētas nomalē
atrada “pašnāvnieku”. Ar to tā lieta izbeidzās, 
jo policija, kaut gan zināja visu ļoti labi,
lielu vērību šādiem gadījumiem nepiegrieza.

Bieži vien rotaļu iesāka uz derībām vai ari
aiz gara laika — lai pakutinātu nervus. Šādos
gadījumos, jāteic taisnība, ievainojumi radās
negribēti un pa lielākai daļai kājās. Tad rotaļa
mazāk drausma, bet par to viņai ari mazāk dalībnieku.
Ari tas sāk apnikt.

Pavisam cita lieta, ja “lapsu medinieku”
klubā norisinājas pie kāršu galda vai citādi radušās
ķildas beigu cēliens. Tad medībās ieviešas
drūms niknums un rotaļa reti kad beidzas
bez kāda līdzdalībnieka nāves. Šādos gadījumos
klubs kā bāztin piebāzts skatītājiem, — patiesībā
klausītājiem, jo tumšā istabā nekas nav
redzams.

Šo dzertuvi es uzmeklēju jau otrā vakarā
pēc pēdējās sarunas ar Ivonu. Kad iegāju, ap
galdiem spēles bij pilnā gaitā. Atradu tikai nedaudzas
pazīstamas sejas: pa mana mīlas drudža
laiku publika bij stipri mainījusies. Tas nebij
brīnums, — ārā bij manāmi pirmie pavasara 
vēstneši, bet tas nozīmēja, ka zelta skalotāji
dodas projām, bet medinieki sabrauc pilsētā.


Cik necik pastāvīgi apmeklētāji te tikai kontrbandisti
un profesionālie kāršu spēlmaņi.

Virzījos no galdiņa pie galdiņa, itkā neaizņemtu
vietu meklēdams; patiesībā — uzmanīgi
pētīdams spēlmaņus. Biju paspējis tā apstaigāt
četrus vai piecus galdiņus, kad pie viena no
tiem izcēlās asa vārdu maiņa. Tā te diezgan
parasta lieta, — pārējie šādam troksnim piegriež
maz vērības. Nepiegriezu sākumā ķildai
vērību ari es. Bet tad telpu aplidoja maģiskais
vārds “lapsas medības”. Tas nozīmēja, ka
ķilda nopietna un lietu izbeigs divkauja lapsu
medinieku klubā.

Man paziņu te bij, kā jau teicu, maz, tomēr
pietiekoši daudz, lai mierīgi soļotu citiem līdz
uz istabu, kurā pēc maz minūtēm norisināsies
varbūt asiņaina drama. Kad iegāju nelielā istabiņā
aiz bufetes, tur jau stāvēja vairāki cilvēki.
Visi sarunājās un smēķēja, tikai pie loga stāvēja
jauneklis simpatisku, inteliģentu seju, un klusēja.
Tuvāk pievirzījies, ieraudzīju, ka jauneklis, pagriezies
pret logu, aiz kura nekustoši gulēja Sibirijas
melnā nakts, uz palodes pārbauda revolveri.
Rokas viņam manāmi drebēja un seja pat
istabeles skopā gaismā izskatījās uzkrītoši bāla.
Ar šīm pazīmēm pietika, lai saprastu, ka jauneklis
būs viens no medību dalībniekiem. “Šim
zēnam maz cerību iziet sveikā,” nodomāju pie
sevis.

Mans skats apstājās pie jaunekļa revolvera:
tas bij mazais “Velodoga” sistemas ierocis, kurš
Sibirijā sastopams reti, kaut gan tas ļoti parocīgs 


pašaizsardzībai, jo viņa mazās vara lodītes
apbrīnojami nāvīgas. Piegriezu tam vērību
varbūt tādēļ, ka taisni šīs sistemas revolveris
atradās ari man kabatā. 

Pār plecu pamanīju, ka jauneklim revolverī
tikai četras patronas: vairāk viņam, acīmredzot, 
nebija. “Par divām šansēm mazāk,” atkal
nodomāju pie sevis. Man kļuva svešā jaunekļa
žēl. Izņēmu no kabatas, kur man vienmēr atradās
liekas patronas, un pasniedzu jauneklim
divas trūkstošās.

— Lūdzu, man viņas nezin vai būs vajadzīgas, — 
teicu laipni smaidīdams.

Tev grūti saprast, ko nozīmē apstākļos, kādos
pašreiz atradās jauneklis, līdzjūtīgs vārds
vai laipns smaids. Es to zinu, un sapratu, ka
jauneklis uz manām patronām skatās kā uz labvēlīgu
likteņa mājienu.

— Pateicos, — viņš teica vienkārši, patronas
revolverī ielikdams.

Manas patronas viņam laimi tomēr neatnesa:
ceturtā maiņā jaunekli smagi ievainoja. Pateicoties
manai un dažu viņam draudzīgu spēlmaņu
uzstājībai, jaunekli nogādājām slimnīcā,
kur, protams, visu izskaidrojām ar nelaimīgu
šāvienu no paša revolvera. — Par to laime uzsmaidīja
man: no slimnīcas atgriezies, spēlēju
līdz vēlam rītam un piebāzu pilnas kabatas naudas
zīmēm.

Mājās pārnācu nāvīgi noguris un tūliņ iemigu.
Ap pusdienas laiku mani pamodināja saimniece: 
kāda jaunkundze prasot pēc manis.


Acumirklī pamodās neprātīga doma: tā būs
Ivona! Bet tūliņ tā izgaisa: viņa jau nezināja
ne mana vārda, nedz dzīves vietas. Apģērbos
un aicināju viešņu iekšā. Ienāca man sveša
sieviete.

— Kedrovs lūdz jūs aiziet pie viņa slimnīcā, — 
viņa teica skumiji.

— Kedrovs? Atvainojiet, tādu cilvēku nepazīstu…
Te būs kļūda…

— Nē, nē, viņam pateica jūsu vārdu un viņš
jūs lūdz.

Uzvilku mēteli un gāju.

Tikai slimnīcā sapratu, kas ir Kedrovs: tas
bij jauneklis, kuru pagājušā naktī sašāva “lapsu”
medībās.

Kad iegājām, viņš palūdza šēlsirdīgo māsu
iziet. Palikām tikai es un svešā jaunava.

— Tā ir mana māsa Maņa, — Kedrovs uzsāka
vāju, sāpju saraustītu balsi. — Viņa drīkst
zināt, ko jums teikšu...

Jauneklim no mutes sūcās asinis.

— Es miršu... Vakarējā ķilda nebija nejauša
... Arātovs viņu meklēja jau sen... Tikai
viņš vīlās... Viņš domāja, ka plans atrodas
pie manis... Kamēr jūs meklējāt uguni...
viņš taustīja manas kabatas... Tur nebija
nekā…

Kedrova lūpas savilkās drausmā nāves
smīnā.

— Planu zin Maņa… Tu atdod planu viņam
... par tām divām patronām.... Tev tas
tik vai tā neder... Tu esi sieviete... tu nevari… 
Bet viņš aizies... Tur... vecs mongolis…
kur sarkanais krustiņš... zelts ...

Jauneklis paģība. Pēc pusstundas viņš nomira, 
samaņu neatguvis.

Durvīs, kopā ar Maņu no Kedrova nāves
istabas iziedams, uzdūros uz slaiku, rūpīgi koptu
cilvēku. Jau pirmā acumirklī viņa seja man likās
pazīstama, bet tikai uz ielas atcerējos, ka
šis cilvēks ir tas, kurš sašāva Kedrovu un kuru
pēdējais sauca par Arātovu.

Vakarā Maņa atnesa uz ģērētas kazas ādas
zīmētu planu. Kad meitene aizgāja, nosēdos
pie galda un sāku apskatīt negaidīto mantojumu.
Ātri pārliecinājos, ka tā Mongolijas Altaju karte,
uz kuras kāda vieta bij apzīmēta ar sarkanu
krustiņu.

Ko tas nozīmēja? Sākumā man likās, ka
Kedrovs vienkārši murgo. Tagad biju spiests
Domāt citādi. Karte bij zīmēta sīki, — tā zīmēt
to varēja tikai tas, kas pats bijis Altajos. Un
jaunekļa aizrādījums par zeltu — pilnīgi ticams,
jo mums, Sibirijas klaidoņiem, zināms, ka Altaju
kalnu strauti vietām bagāti ar šo dzelteno metalu.
Atrodami tur ari dārgakmeņi. Ne velti
mongoļi Altajus sauc par Kirušan, kas mūsu valodā
nozīmē — zelta kalni.

Galu galā es, varbūt, tomēr nebūtu piegriezis
nejauši iegūtam planam un mirstošā jaunekļa
murgiem daudz vērības, ja domas neaiztītos,
kas toreizējos apstākļos bij pilnīgi dabīgi, līdz


Ivonai un viņas pēdējiem vārdiem. Un lūk — 
tanī naktī manī nobrieda ārprātīga apņemšanās:
uzmeklēt ar sarkano krustiņu apzīmēto vietu,
atrast zeltu un nolikt to Ivonai pie kājām.


Sestā nodaļa

Klinšu pilsētā

Sarkanais krustiņš nelaimīgā Kedrova planā
stāvēja Sarimsaktija kalnāja austrumos, taisnā
līnijā uz ziemeļiem no Kanass ezera. Tas bij
viss, kas izdabūjams no plana, un ari to spēja
izlasīt tur tikai tāds, kam Mongolijas Altaji bij,
kā man, vispārējos vilcienos jau pazīstami.
Dienas divas nosēdēju pie dažādām ģeografiskām
kartīm. Beidzot sastādīju kautko līdzīgu
ceļojuma planam. Nospriedu, ka vispirms jānokļūst
līdz Kobdai — nelielai mongoļu pilsētiņai
Karauzu ezera tuvumā. Taisnā līnijā tas bija
ap 1500 kilometru, — attālums, kas Sibirijas
stepju zirdziņiem veicams trijās nedēļās. No
šejienes līdz gala mērķim bij tikai viens ceļš — 
gar Kobdas upi uz ziemeļrietumiem līdz Kobdo
ezeram; tad pa nelielu upīti pāri Muštau kalnājam
līdz Kanass ezeram. Tas atkal iztaisīja
ap 1000 kilometru vai, stepju jātnieku valodā
runājot, divu nedēļu jājienu. No Kanass ezera
līdz Tabin-bogdo-ola kalnu augstumiem tad atlika
vairs tikai divu dienu jājiens: sarkanais
krustiņš atradās, kā jau minēju, Sarimsaktija
kalnāja austrumos, mazliet uz rietumiem no
Tabin-bogdo-ola kalnāja krustojuma. Tā tad


bij jārēķinās ar mazākais piecu nedēļu jājienu.
Tā tas ari būtu, ja ceļa mērķis atrastos kautkur
ziemeļrietumu taigā vai Minusinskas zālainē,
kur gan reti sastopami ceļi, bet par to nav nepārvaramu
šķēršļu, tā ka jātnieks var jāt taisni
pēc kompasa. Te nevarēja būt runa pat par
cik necik taisnu līniju: ceļā atradās kalnu strēķi,
kuriem pāri tikt nav iespējams ari vasarā. Tiklab
līdz Kobdai, kā gar Kobdas upi jāmet lieli
līkumi. Visu to apsverot, bij jārēķinās ar divus
mēnešus ilgu ceļojumu.

Pēc ilgām pārdomām izvēlējos ceļu caur
Kobdu, kaut gan teoretiski bij domājams
taisnāks — gar Tanu-ola kalnu strēķa ziemeļiem.
Ja tomēr izvēlējos pirmo, tad vispirms
tādēļ, ka pa šo ceļu jājot, nebij jāapkraujas lieliem
pārtikas krājumiem, jo apgabals līdz Kobdai
krietni apdzīvots, un, otrkārt, tālab, ka
Kobdas upes neapdzīvotā rajonā nepieciešamie
smagie priekšmeti nebij jāņem līdz no Irkutskas,
bet tos varēja iegādāties Kobdā.

Lai tu saprastu manu toreizējo psicholoģiju,
jāaizrāda, ka Sibirijas iedzīvotājiem par attālumiem
stipri citāds jēdziens, nekā eiropiešiem.
Mums liekas diezgan grūts un nepatīkams uzdevums, 
ja pa zemes ceļu jāapciemo 10—20 kilometrus
tālu dzīvojošie radi. Turpretim Sibirijā
diezgan parasta lieta vakarā aizjāt ciemā
pie 15—20 kilometrus atstāti dzīvojošā kaimiņa,
padzert tēju, papļāpāties un atgriezties mājās
ap 12 naktī. Mēs esam ieraduši braukt lielākais
10 kilometrus stundā; Sibirijas medinieks


ar savu pinkaino zirģeli jāj, ja lieta grozās ap
nelieliem attālumiem, līdz 15 kilometru stundā,
sevi un zirgu manāmi nenogurdinājis. Vēl neticamāk
tev liksies, ja teikšu, ka piem. Krasnojarskas
dāmas pasūta savus balles uzvalkus Irkutskas
modistēm, pie kam garo ceļa gabalu
mēro divas reizes viena uzvalka dēļ. Protams,
viņas brauca ērtos Krievijas ātrvilcienos, tomēr
jāiegaumē, ka starp abām pilsētām 1500 kilometru.

Gatavošanās ceļojumam nebij sevišķi sarežģīta.
Galvenais bij — izturīgs zirgs. To drīz
vien atradu pie Minusinskas zirgu tirgotājiem.
Cits viss man jau bija. Rūpīgi iztīrīju savu
“Vinčestra” flinti un iegādājos pietiekošu krājumu
amunicijas. Ja tomēr īsi pirms Irkutskas
atstāšanas vēl nopirku no hunhuza-kontrbandista
amerikaņu ātršaujamo vinteni, kura gan
maz derīga medībām, bet par to lielisks aizsargs
pret cilvēku uzbāzību, tad tam bij savi
iemesli.

Ceļojumam vajadzīgos iepirkumus izdarot,
pārsteigts atklāju, ka mani uzmana nezināmi
cilvēki. Sākumā domāju, ka aiz kautkādiem
iemesliem esmu iekļuvis policijas uzraudzības
sierā, jo sekotāji bieži mainījās. Tomēr tas likās
neticami: ne politiskā, nedz kriminalā ziņā
tobrīd nebiju policijai interesants. Žandarmerija
un policija, neraugoties uz šķietamo bezdarbību, 
bij pietiekoši labi informētas par visiem
Irkutskas klaidoņiem. Nebij viņiem noslēpums
ari mūsu viltotās pases un bēgšana no ierādītām 


nometināšanas vietām. Ja tomēr uz visu
to raudzījās caur pirkstiem, tad tur bij savi iemesli, 
starp kuriem galvenais gan tas, ka vietējām
bankām un citiem uzņēmumiem trūka inteliģentu
strādnieku. Policija labi zināja, ka
tāds klaidonis — bijušais politiskais — kādu
laiku klaiņo pa krogiem, bet tad, ja nekļūst laupītājs
vai citādi kā neiejaucas krimirnallietās,
kad to novāc viegli un bez žēlastības, atrod pieklājīgu
vietu un taisa karjeru kādā kantorī ar
viltotu pasi kabatā.

Mazs notikums mani noveda pie pareizām
domām. Lai iegūtu labu zirgu, bij jāizjāj diezgan
tālu stepē. Kādu dienu aizslēdzu istabu un
aizjāju. Kad pēc trim dienām atgriezos ar zirgu, 
atradu logu uzlauztu un istabu sajauktu.
Tomēr nozagts nebij nekas. Sapratu, ka te nav
rīkojušies zagļi, — nav vainojama ari policija,
jo tai nevajaga iet pa logu. Atlika viens — cilvēks, 
kuram aizdomas, ka Kedrova plans atrodas
pie manis. Tas nelikās neticami, ja atceras
jaunekļa traģisko galu un pēdējos vārdus pirms
nāves. Tad, lūk, nopirku ātršaujamo vinteni.
Vēlākie piedzīvojumi apliecināja, ka esmu rīkojies
pareizi. 

Pēdējā vakarā pirms aizceļošanas iegāju
teatrī, lai pusstundu noskatītos Ivonā. Veci
noziedznieki stāsta, ka slepkavas par katru cenu
mēģinot kaut vienu vienīgu reizi atgriezties
vietā, kur izdarījuši slepkavību. Domāju, ka tas
attiecināms ari uz nelaimīgiem mīlētājiem. Es
klausījos Ivonas balsi un ... nē, es nejutos nelaimīgs. 


Galu galā priekš manis viņa bija tikai
skaista statuja, no kuras grūt šķirties... Otrā
rītā, smeldzošu skumju apņemts, izjāju stepē.

Bij maija sākums un stepe ziedēja. Viss
mans ceļojums līdz Kobdai, kuru bez ievērojamiem
starpgadījumiem sasniedzu junija sākumā,
bij skaists izpriecas jājiens. Tā to ari biju domājis, 
tomēr zināju, ka grūtākais vēl priekšā —
gar Kobdas upi pa kalnāju ielejām uz ziemeļrietumiem.

Kobdā uzturējos tikai dažas dienas, lai iepirktu
visnepieciešamāko — dažus vienkāršus
namdara rīkus, cukuru, tēju, sāli un svinu.
Patronas vintenei bij līdz no Irkutskas un tās
atradās neaizskartas sedlu somā. Viss gāja lieliski, 
līdz, beidzot, lieku reizi pārliecinājos, ka
Irkutskā radušās aizdomas bijušas dibinātas, un
ka man jāgatavojas cīņai nevien ar dabu, bet ari
ar cilvēkiem.

Kādu vakaru biju iegājis nelielā mongoļu
krodziņā paēst vakariņas un izdzert glāzi baltās
maīsa sulas, kura te ieņem mūsu degvīna vietu.
Savus Irkutskas vajātājus biju jau pilnīgi aizmirsis.

Brītiņu pēc manis ienāca vairāki, kā likās,
ceļojoši krievu tirgotāji, kuriem piegriezu maz
vērības. Ienācēji apsēdās netāli no manis, paprasīja
ēdienus un sāka sarunāties. Dažādās
pārdomās nogrimis nemanīju, ka sarunas pie
tirgotāju galda kļūst skaņas un naidīgas.

No domām mani atmodināja kliedzieni un revolvera
šāvieni. Par laimi neviens nebij ievainots, 


tikai viena lode aizsvilpoja man tuvu gar
galvu, un — kad, samaksājis, gāju uz durvīm,
mans skats sastapās ar iepretim sēdošo tirgotāju
un es, pārsteigts, mirkli apstājos: kaut gan
tirgotāja seja bij apaugusi bārdu, nevarēja būt
šaubu, ka redzu to pašu cilvēku, kuru sastapu
Irkutskas slimnīcā, iziedams no Kedrova istabas.
Tagad sapratu, ka lode patiesībā bij domāta
man. 

Nākošā rītā mazā krēsliņā no pilsētas izjādams, 
uzmanīgi vēroju ielas, ceļu un apkārtni,
bet nekā aizdomīga nemanīju. Tomēr tas nevarēja
mani apmierināt: visu ceļu no Irkutskas
līdz Kobdai ari nebiju nekā manījis, tomēr satiku
Arātovu tur, kur to nemaz nebiju cerējis.

Tagad sākās visgrūtākais ceļa gabals. Kobdas
krasti pa lielākai daļai klinšaini; jāt iznāk
pa šaurām taciņām, kur vismazākā neuzmanība
maksā dzīvību. Bet gadās ari jūdzēm gari muklāji, 
kuriem pāri tikt vairāk kā grūti. Bij gadījumi, 
kad zirgs un es peldējām dūņās kā ezerā.
Par to svaigs ūdens vienmēr bij tuvumā un cepets
neprasīja daudz pūļu.

Līdz Alšit-nos ezeram, kuru ielenc plašs zāļains
līdzenums, Kobda tek gandrīz uz ziemeļiem.
No šejienes, garām Kara-Lanchu kalnu
grēdai, viņa pagriežas atkal uz dienvidiem, līdz
sasniedz Kobdo ezeru, ap kuru atkal klajums.

Kobdo ezeru sasniedzu ātrāk, nekā biju cerējis, — 
sasniedzu to jau junija vidū. Tagad
mani no sarkanā krustiņa šķīra tikai pāris simts
kilometru. Bet te sākās tas, ko gan biju paredzējis, 


bet kā īsto nozīmi izpratu tikai tagad.

Lai sasniegtu Kanass ezeru, kuru biju izraudzījis
par tālākās darbības bazi, bij jāpārkāpj augsta
kalnu grēda starp Muštau'a un Tabin-bogdoola
kalngaliem. Kanass un Kobdo ezerus gan
savieno neliela kalnu upīte, kuru sākumā biju
nodomājis izmantot, bet patiesībā tā izrādījās
ļaunāka par katru kalngalu. Kailās un stāvās
krastu klintis bij cieši saspiedušās ap upīti, kura
auļoja tik strauji, ka no ceļošanas pa viņu bij
jāatteicas. Atlika viens: mēģināt pārkāpt kalnus
vai griezties atpakaļ. Ja tobrīd būtu skaidri
zinājis, kas mani sagaida ar sarkano krustiņu
apzīmētā vietā, es laikam būtu atgriezies. Bet
tad domāju, ka mani no zelta šķir tikai šī kalnu
grēda, un es uzsāku neprātīgo kāpienu. Pirmos
1500 metrus veicām — es un mans pinkainais
zirgs — samērā viegli. Te auga drūms ciedru
mežs, kurā zvēri bij ieminuši diezgan labus ceļus.
Pa pēdējiem lokumojot, vakarā sasniedzām
krūmu joslu; te pavadīju nakti pie ugunskura.
Aiz krūmiem sākās glečeru un sniega
josla. Līdz kalngalam bij tikai 500—700 metru,
bet man grūti tev aprakstīt tās mokas, kuras te
izjutu. Teikšu tikai, ka kalngalu sasniedzām
īsi pirms saules rieta. Vesela diena, lai noietu
700 metrus! Nokāpšana otrā pusē veicās daudz
vieglāk: tā aizņēma nepilnu dienu.

Pie Kanass ezera atpūtos trīs dienas. Patiesību
sakot, atpūtās mans zirgs, ne es. Mani dedzināja
dziņa jo drīzāk ieraudzīt to zeltu, par
kuru murgoja Kedrovs. Trijās dienās uzcēlu


ezera malā pamatīgu skuju būdu sev un pajumi
zirgam. Nomazgājos, noskuvu pat bārdu un salāpīju
kalnos saplosīto uzvalku. Kad viss bij
sakārtots, devos uz vietu, pār kuru planā stāvēja
sarkanais krustiņš. 

Te nu atradu to, ko vismazāk biju gaidījis:
biju nonācis pie tā sauktās klinšu pilsētas. Par
šo savējādo dabas parādību biju šo to jau dzirdējis
Irkutskā no zeltskalotājiem, bet nekad
nebiju iedomājies, kāda tā patiesībā. Iedomājies
desmitām jūdzēm garu pilsētu, tikai namu
vietā 1000 metrus augstus klints bluķus pilnīgi
vertikalām sienām, starp kurām 2—3 metri platas
ieliņas. Kas ieliņas, — vesels ielu labirints,
kur ejas vijas un krustojas, stiepjas kilometriem
tālu, līdz negaidīti nobeidzas pie kailas klints
vai sametās taisnā leņķī sānis. Ja tu te gribi
saskatīt debesis, jāatliec galva atpakaļ. Ņujorkas
debesskrāpju rajons — smieklīga rotaļa
pret šo granīta mierā sastingušo pilsētu. Katrs,
kas viņā iedrošinātos ieiet bez kompasa, pazustu
bez glābiņa, jo pat ar kompasu apbruņojušies
cilvēki reti kad iznākuši no šīs dīvainās
pilsētas.

Es apstājos izmisumā: ko nu nozīmēja mans
garais un grūtais ceļš? Kā te atrast vietu, uz
kuru zīmējas sarkanais krustiņš un kur te meklēt
noslēpumaino mongoli? Tad, lūk, pirmo
reizi nolādēju nakti, kad ieraudzīju Ivonu logā.

Domādams laikam biju iesmējies. Vai tas
patiesībā tā bija vai ne, nevaru pateikt, tikai
mani no pārdomām atmodināja mēdošu smieklu


atbalss nomirušās klinšu pilsētas drausmās
ielās. Var jau būt, ka tie nebij smiekli, bet kautkur
novēlās no 1000 metru augstuma radzes gabals
un sašķīda putekļos uz klinšu pilsētas ielas.
Bet es nodrebēju, jo sapratu, cik varena sieviete, 
ja viņa radījusi mīlu spītīgā dvēselē.
Redzi, es sapratu, ka esmu nonācis pie kautkā
nepārvarama, un tomēr nedomāju atkāpties.


Septītā nodaļa

Nedzīvais jātnieks

Stūrgalvīgi veselu nedēļu no vietas pētīju
klinšu pilsētas dienvidu nomali. Vispirms izdarīju
vispārēju apskati jāšus. Vietām, kur ejas
bij līdzenākas un platākas, iejāju diezgan dziļi
neparastās pilsētas iekšienē. Brīžiem man likās, 
ka esmu atradis iemītu teku, taču drīz vien
bij jāpārliecinās, ka tā — vēju nogludināta klinšu
virsma.

Jo pamatīgāk iepazinos ar klinšu pilsētu, jo
dīvaināka tā likās. Te valdīja sastingums un
nāve: ne koku, ne zāles, nedz dzīvas radības.
Tikai pelēkas sienas, virs kurām augsti, augsti,
tikko saskatāmas, sniega cepures. Ziemā un
pavasaros, kad sniegi sāk kust, un galotnēs rodas
lavinas, tur vajaga būt briesmīgi. Lavinas
krizdamas aizrauj sev līdzi klinšu gabalus un — 
vai tam! kas tad gadās apakšā. 

Pāris dienās pārliecinājos, ka sedlos sēdēdams
nekā nepanākšu. Nākošās dienās atstāju
zirgu nojumē aiz būdas, bet pats sāku apstaigāt
kalna nomali kājām. Es spriedu tā: ja šimī
klinšu pilsētā tiešām dzīvo Kedrova minētais
mongolis, kas zin ceļu uz Altaja zeltu, tad tam
katrā ziņā laiku pa laikam vajaga iznākt malā,


jo ja tur iekšā vēl atrodams ūdens, tad pārtika —
nekādi. Pēdējā mongolim jāiegūst kautkur
ārpusē, bet ja tā, tad vajaga būt palikušām pēdām.
Lai atrastu šīs pēdas, rūpīgi izpētīju katru
kvadratmetru. Pie šī darba nemanot bij aizsteigusies
vesela nedēļa. Pēdas meklējot, bij jāturas
zināmā attālumā no klinšu pilsētas — rajonā,
kur sākās zālaine. Par meklēšanu viņpus šī rajona
un pašā pilsētā nevarēja būt domas: tur
pastāvīgi vilka spējas gaisa straumes, un putekļi, 
kuru no sadrupušām klintīm bij daudz,
apsedza un nolīdzināja visu.

Beidzot skumju sirdi bij jāatzīstās, ka visas
manas pūles bij un palika veltas. Taču es stūrgalvīgi
neatlaidos. Dvēselē bij pamodusies savāda
spītība: ja mongoli spēja atrast zēns
Kedrovs, tad — kauns, ja to nespēju es, piedzīvojis
klaidonis! Par Ivonu tanīs dienās, nemazgājies
un neēdis klejodams, daudz nedomāju:
skaisto sievieti aizēnoja jauns hazards — zelta
meklētāja drudzis.

Kad pirmās jaunā hazarda drudža dienas bij
garām, radās pārdomas. Sarkanais krustiņš
planā zīmēts pār šo sastingušo klinšu pilsētu, — 
tas tiesa. Bet ne planā, nedz ari Kedrova murgos
nebij minēts, no kuras puses meklējama
ieeja. Kādēļ esmu iedomājies, ka tai jāatrodas
dienvidos? Visus apstākļus pamatīgi apsverot,
nācu pie slēdziena, ka dibinātu pamatu pieņēmumam
nav: šo virzienu biju izraudzījis tikai
vieglākās piekļūšanas dēļ. Varēja jau būt, ka
noslēpuma atslēga meklējama klinšu pilsētas


ziemeļos. Ilgi apsvēru šo varbūtību, līdz man
sāka likties, ka uzdevuma atrisinājums tiešām
meklējams tikai tur. Šī atziņa bij liels ieguvums:
viņa izklīdīnāja pēdējo dienu nospiesto gara
stāvokli un, jaunas cerības virknēdama, modināja
jaunus spēkus.

Bet nu radās jauna problema: kā nokļūt
klinšu pilsētas ziemeļos? Atgriezties pa ceļu, pa
kuru nācu šurpu, Kobdas ezera ielejā, un tad iet
gar Tabin-bogdo-ola ziemeļu nogāzi? Bet tad
man jāpārkāpj vēl augstākais un daudz bīstamākais
Sailjugana kalnu strēķis. Tiesa, starp
Sailjugana un Čichačeva kalnu strēķiem atrodas
plaša aiza, kura pazīstama jau kopš Čingisschana
kara gājieniem, bet tad jāapiet Čuja kalnājs
pa Čujas zālaini līdz Ak-Alacha upei un pa
pēdējo uz augšu līdz Sarimsaktija ziemeļu nogāzi, 
kas iztaisa ap 2000 kilometrus un aizņems
vismaz trīs nedēļas. Pa to laiku būs pienācis
rudens.

Tad, lūk, nolēmu izjāt klinšu pilsētai taisni
cauri. Man bij kompass, tā ka no maldīšanās pa
krustām šķērsām ejošām aizām biju zināmā mērā
pasargāts. Rēķināju, ka līdz pretējai nogāzei būs,
visus likumus ieskaitot, 200—300 kilometru. Tie
bij veicami visļaunākā gadījumā trijās dienās.
Lavinas un klintis? Bet vainu tās kritīs taisni
Tur, kur es jāšu? Un ja ari — nu, tad būs
beigas...

Nometnē pie ezera atgriezies, sāku gatavoties
baigam jājienam. Piepildīju savus ūdens
traukus, kuri gan nebij prāvi, bet likās pietiekoši 


lieli triju dienu jājienam. Pārtiku sev un zirgam
sagatavoju piecām dienām. Pats par sevi
saprotams, ka nu viss pārējais, kas deva zināmu
komfortu klaidoņa dzīvei, bij jāpamet ezera
malā. Līdzi paņemtu tikai abas šautenes, amuniciju, 
cirvi un nelielu zeltrača kapli.

Kaut gan ceļojumu ar nodomu uzsāku ļoti
klusā dienā, tomēr aizās mani apņēma neparasti
ass vējš. Vējam pievienojās pagraba ēnainā
krēsla: saule aizās gandrīz neiespīdēja. Bet manas
cerības tanī rītā bij tik rožainas un mutuļojoša
spēka tik daudz, ka uzņēmums nebūt nelikās
tik grūts, kā to dažu brīdi biju tēlojis. Kaut
gan bij jāmet visneticamākie līkumi, jo aizas bieži
vien nobeidzās pie klints sienas un bij jāatgriežas, 
lai izmēģinātu laimi citādā virzienā, kas
bij jadara ari tad, kad ejas izrādījās aizbirušas
un neizejamas, tomēr man likās, ka virzos manāmi
uz priekšu. Bet tā tas, par nelaimi, tikai
likās. Kaut gan pastāvīgi vēroju kompasu, tomēr
pretējai pusei biju tuvojies, kā vēlāk izrādījās, 
diezgan maz. Pirmā dienā biju spiests
divas reizes pret paša gribu izjāt atpakaļ dienvidu
nogāzē. Beidzot man palaimējās iespiesties
drusku dziļāk, bet nu sākās neticama riņkošana
labirinta iekšpusē. Tā pagāja divas dienas
un naktis. Līdz nāvei noguris un nosalis, sāku
vērot, ka ūdens krājums iet uz beigām, bet
nezināju pat apmēram, cik tālu esmu ticis. Pienāca
trešās dienas vakars. Mutuļojošais spēks,
kas mani tik vieglprātīgi ierāva šinī uzņēmumā,
bij izgaisis un mani sāka apņemt izmisums. Padzirdīju 


zirgu un padzēros pats: ūdens trauki bij
gandrīz tukši. Tanī naktī zirgs apēda pēdējo
zāles kušķi: pat te mani iepriekšējie aprēķini
neattaisnojās. Un tālak? Es atsēdos un, muguru
pret granītsienu atspiedis, nokāru galvu.
Beigas — tā bij vienīgā skaidrā doma. To nakti
neilgais miegs bij caurausts šausmīgiem murgiem…

Kam atcerēties visu to, ko tad pārdzīvoju?
Ceturtās dienas vakarā nodūru zirgu un dzēru
viņa kūpošās asinis. Aiziedams atlikušo nelielo
pārtīkas krājumu uzsēju mugurā. Paņēmu tikai
ātršaujamo vinteni un pāris desmit patronas.

Mani mocīja slāpes. 1000 metru augstumā
pār mani mirdzēja ledus gālēs sasalis ūdens, bet —
tas nebij priekš manis. Protams, varēju mēģināt
nosist no tā gabalu ar lodi. Brīžiem
mani kārdināja šī doma, bet es to atgaiņāju,
jo sapratu, ka šāviena radītais gaisa satricinājums
neizbēgami izsauktu veselu rindu nokritumu, 
kuri varēja aprakt ari mani. Piektā dienā
ēdu tikai kaltētu gaļu, kura slāpes vēl vairāk pavairoja.
Biju tā novārdzis, kā jau sāku domāt
par vintenes nomešanu. Bet — kas es būtu bez
viņas? Ne, lai cik tāli, bet kopā ar viņu! Gandrīz
nesamaņā sestās dienas rītā sasniedzu ziemeļu
nogāzi. 

Mans Dievs, nekad neesmu tik bērnišķīgi
priecājies par zāli un burbuļojošu ūdeni, kā tanī
rītā. Padzēros un visu dienu nogulēju neliela
strauta malā. Vakarā man palaimējās nošaut
kazu, — dzīvība atgriezās.


Mazliet atspirdzis, uzsāku savus pētījumus
no jauna. Pēdējie mani tā aizrāva, ka nemaz
nedomāju par to bēdīgo stāvokli, kādā biju nokļuvis
bez zirga, siltām drānām un visnepieciešamākiem
rīkiem. Ja ari brīžiem pamodās
šīs bažas, — tas parasti notika vakaros, kad tējas
vietā bija jāapmierinās ar aukstu ūdeni, — 
es sevi mierināju domām, ka tagad beidzot atradīšu
mongoli un ka pa Argunas un Katunas upēm
viegli nokļūt cilvēku apdzīvotos apvidos. Bet
ari šīs domas līdz galam izdomāt man neļāva
tas dīvainais nemiers, kas mani visu laiku neatlaidīgi
turēja savos apkampienos. 

Šinī drudzī pagāja dažas dienas, līdz nonācu
pie sāpīgas atziņas, kā esmu gan pazaudējis
visu, bet ieguvis — neko. Visi mani izlūka
gājieni palika velti: no mongoļa pēdām nebija ne
vēsts.

Un tad — notika visdrausmākais. Kādu
rītu, novārdzis un smagām domām kaudamies,
atkal klejoju pa simtkārt jau nolādētās klinšu pilsētas
nomali, kad negaidīti ieraudzīju tuvojamies
jātnieku. Sastapšanās varēja būt laimīga,
bet ari — nāvīga. Vajadzēja uzmanīgi noskaidrot, 
kas ir negaidītais jātnieks. Atvilkos nelielā
iedobumā aiz klinšu radzēm un, šauteni šāvienam
gatavu turēdams, gaidīju. Svešā jātnieka
zirgs gāja lēniem soļiem, kā savā vaļā. Viņš
nāca arvien tuvāk; te man uzkrita jātnieka dīvainā
izturēšanās, bet tai sākumā nopietnu ievērību
nepiegriezu. Beidzot sirds iedrebējās priekā: 
jātnieks bij pietiekoši tuvu, lai vairs nešaubītos, 


ka tas — mongolis. Jau gribēju steigties
viņam pretim, kad man atkal uzkrita jātnieka savādā
izturēšanās: viņš ļenkani sedlos svaidīdamies
atgādināja drīzāk piesietu lelli, nekā dzīvu
cilvēku. Savādas aizdomas iezagās man sirdī, un
es paliku, kā pienaglots, savā slēptuvē stāvam.

Dažas minūtes vēlāk zirgs ar savādo jātnieku
pagāja cieši man garām, bet nu ari pārliecinājos, 
ka jātnieks nedzīvs un turas zirga
mugurā tikai tādēļ, ka striķiem piesiets pie
sedliem. Saspiedu vinteni ciešāk rokās un paliku
uz vietas. Un labi biju darījis: zirgs ar savu
nedzīvo nastu vēl nebij paspējis iegriezties aizā,
kad man garām pagāja cilvēks, šauteni pār roku
pārlicis. Visa viņa uzmanība bij saistīta pie nedzīvā
jātnieka, tā ka nekā nemanīja, kas notiek
ap viņu. 

Kad gājējs, jātniekam sekodams, bij izzudis
aizā, es iznācu no savas slēptuves. Ko nu darīt? — 
mani pārņēma šaubas. Bet tikai acumirkli.
Tad ari es pārliku vinteni pār roku un sāku uzmanīgi
sekot svēšniekam.

Tā cits citam sekodami nonācām laukumiņā,
kur nelielas kalnu urdziņas malā stāvēja no neaptēstiem
baļķiem celta būda. Kad sasniedzu
laukumiņu, zirgs bij apstājies pie būdas, bet
svešnieks stāvēja viņam blakus un raisīja striķus, 
ar kuriem bij piesiets nedzīvais mongolis.
Es apstājos klints ēnā un uztraukts, elpu turēdams, 
vēroju, kā svešais atraisīja saites, kā
mongolis smagi novēlās zemē un zirgs izzuda
aiz būdas stūra. Tad cilvēks, atpakaļ neatskatījies, 


iegāja būdā. Steidzīgi pārgāju laukumiņu
un nostājos, šauteni pie pleca piespiedis, taisni
iepretim durvīs. Pagāja dažas uztraukuma pilnas minutes. 
Atvērās durvis un viņās parādījās
— Arātovs.

— Rokas augšā! — komandēju asi, vintenes
stobru pretinieka krūtīm piegriezis.

Stāvoklis bij vairāk kā skaidrs. To saprata
ari Arātovs un steidzīgi pacēla rokas uz augšu.
Viņš bij mierīgs, tikai skatos liesmoja tāds niknums, 
kādu cilvēka acīs ne pirms tam, nedz pēc
tam neesmu redzējis.

Es pievirzījos tuvāk un lēni, katru kustību
apsvērdams, apmainīju vinteni pret revolveri.
Nu man viena roka atbrīvojās. Ar to paņēmu
Arātova šauteni un revolveri. Kad šie divi daikti
nokrita aiz manas muguras zemē, es teicu:

— Nolaidiet rokas un parunāsimies.


Astotā nodaļa

Dimanti

— Jūs nošāvāt mongoli?

Arātovs paraustīja plecus un klusēja.

— Kādēļ jūs neatbildat?

— Lieta pati par sevi saprotama: tur nav ko
atbildēt.

— Kādēļ?

— Paklausaties! Jums rokā revolveris, — 
man viņa nav. Acīmredzamas lietas jārespektē, — 
labi! Bet tas vēl jums nedod tiesību spēlēt
prokuroru, — Arātovs teica ļauni smīnēdams.

— Labi. Bet paklausaties ari jūs. Man rokā
revolveris, un es protu šaut. Pār mums — debesis, 
apkārt klintis, un vairāk nekā. Mierīgi varu
būt nevien prokurors, bet ari tiesnesis, un dodu
jums goda vārdu: es kļūšu jūsu tiesnesis, ja nedosiet
noteiktas atbildes uz maniem jautājumiem.

— Goda vārds laba lieta. Ticu, ka jūs viņu
pildīsiet, jo esmu, kā liekas, spēli pazaudējis.
Tikai nerunājiet, lūdzu, par tiesāšanu. Abi tvērām
vienu mērķi, abi gribējām to iegūt. Jūs būsiet
tikai laimīgākais, bet ne tiesnesis.

— Lai tā, bet tagad — runājiet, vai…


— Runāt būtu nozīme tikai tad, ja jūs dotu
goda vārdu, mani pēc tam nenošaut.

— Dodu goda vārdu!

— Tad bāziet revolveri kabatā un sāksim
strādāt kopēji.

Tev, varbūt, liksies dīvaini, kā es un slepkava
apmainījāmies goda vārdiem pie tikko nogalināta
cilvēka līķa. Bet tā nu tas ir: Sibirijas
klaidoņi, pat visnoziedzīgākie, svēti tur goda
vārdu, ja tas dots sev līdzīgam. Zināmā nozīmē
bijām līdzīgi: abi klaidoņi, abi — izgājuši
medībās pēc zelta. Tiesa, pie manām rokām
nelipa asinis, bet — kas tas liels?

Tomēr galīgi Arātovam uzticēties nevarēju.
Pirms novācu savu revolveri kabatā, padarīju
viņa šauteni un revolveri nelietojamus. Viņš
mierīgi vēroja manu darbu: cits ari viņam neatlika.
Kad darbu biju beidzis, Arātovs smīnēdams
teica:

— Jūs esat veikls zēns, žēl, ka nevaram
būt draugi.

— Jā, žēl, — atteicu, revolveri kabatā bāzdams, — 
bet nu, ceru, jūs sāksiet savu stāstu?

— Kamdēļ nošāvu šo veci? Ak, kā jūs pats
to nesaprotiet? Sekoju jums visu ceļu līdz
šai nolādētai klinšu pilsētai. Dažas dienas noskatījos
jūsu meklēšanas paņēmienos, bet tad atzinu, 
ka tie nav nekam derīgi. Bij skaidrs: ja
cilvēks, kuru abi centāmies atrast, dzīvo šinīs
klintīs, — viņš nevar iztikt bez cilvēkiem. Dienvidos
apdzīvotu vietu tuvumā nav. Bet tādas
atrodas ziemeļos. Jūsu meklēšanas iznākumus


nenogaidījis, devos uz ziemeļiem. Tagad jūs man
nebijāt vairs vajadzīgi, — robu, kurš darīja visas
manas zināšanas nelietojamas, bijāt jau piepildījuši.
Man būtu ļoti patīkami, ja jūs visu
mūžu staigātu gar klinšu pilsētas dienvidnogāzi.
Mirkli manī pamodās doma jūs nošaut, bet tad,
par nožēlošanu, atteicos no tās. Tagad jūs pats
redzat, kā ar to esmu izdarījis grūti izlabojamu
kļūdu. Nu, kas izdarīts, tas izdarīts. Es devos
uz rietumiem un diezgan viegli nokļuvu kalnāja
ziemeļu pusē. Nu bij loģiski —uzmanīt tuvējās
nometnēs mongoļa ierašanos...

— Tā tad jūs viņu jau pazināt?

— Ja, tur man bija, salīdzinot ar jums, zināmas
priekšrocības. Es zināju visu, izņemot vienu: 
kādā Altaju daļā vecis meklējams. Nu, beidzot, 
es viņu sastapu, kad tas bij atjājis iepirkt
dažus sīkumus. Es sekoju viņam un nošāvu.

— Bet kādēļ?

— Ak Dievs, cik jūs neapķērīgs! Abi mēs
zinam, ka pie mongoļa apslēpts zelts vaj citi
dārgumi. Tā tad viņam iemesls būt uzmanīgam.
Ja sekotu dzīvam, viņš nenovēršami to nojaustu,
un ievestu mani kautkur klinšu eju labirintā, kur
es nobeigtos, bet viņš izkļūtu malā, jo pazīst to
kā savu kabatu. Negribēju riskēt, bet izvēlējos
visizdevīgāko: nedzīvs jātnieks uz zirga vislabākais
ceļa rādītājs.

— No kā jums zināms par mongoli un viņa
bagātībām?

Tur iznāktu garš stāsts, kuram tomēr maza
vērtība. Galu galā viss grozās ap jaunekļu


pļāpāšanu dzērumā. Man trūka tikai tā plana,
kas jums kabatā. 

— Un Kobdā jūs izdarījāt pēdējo mēģinājumu
to iegūt?

— Ja, jo man likās, ka ceļa grūtības jūs atbaidījušas
no ceļojuma turpināšanas. Vēlāk
man tas vairs nelikās nepieciešami.

— Un tagad?

— Mēģināsim atrast mongoļa bagātības, izdalīsim
tās brālīgi savā starpā un dosimies katrs
uz savu pusi. Pasaule plaša un par zeltu daudz
kas iegūstams.

Arātovs piepildīja pīpi un piedāvāja tabaku
ari man. Nepatīkami bij kautko pieņemt no šīm
rokām, bet mani mocīja izsalkums un veselu nedēļu
nebiju smēķējis. Nevarēju atturēties un paņēmu
piedāvāto.

— Jūs, liekas, esat krietni vien gavējuši, — 
Arātovs teica flegmatiski. — Ieteicu apskatīties
būdā: cik no pirmās apskates varu spriest, jūs
tur atradīsiet diezgan interesantas lietas. Es pa
to laiku iepazīšos ar apkārtni.

Man bij jāatzīst, ka Arātova padoms labs,
tomēr vienu atstāt viņu nevarēju: abus mūs bij
pievilcis zelta mirdzums, un tagad, kad pārvarētas
tik daudz grūtības, nedrīkstēju atdoties nejaušībām.

Tā nu ritēja mūsu dzīve: abi pastāvīgi bijām
nomodā un uzmanījām viens otra kustības. Kaut
gan Arātova ieroči patlaban bij nelietojami, tomēr
taīs divās dienās, kuras pavadījām kopā,
neizlaidu revolveri ne acumirkli no rokām, jo


veikls trieciens pa galvu varēja stāvokli radikali
grozīt. Mans necerētais likteņa biedrs to saprata
labi, un kaut gan smīnēja, tomēr beigu beigās
pārliecinājās, ka ar mani jokot nav iespējams.

Meklēšanu uzsākām nekavējoši pēc azaida,
kurš pastāvēja no kaltētām zivīm un teicamas
baltmaizes.

Pirmā dienā Arātovs izturējās vienaldzīgi:
īstenībā meklēju tikai es, viņš tikai slaistījās.

Taī dienā atradām mārciņas piecas skalota
zelta skārda bundzā, kura bija paslēpta vecās
lupatās aiz pavarda. Piecas mārciņas skalota
zelta — tā bij vairāk kā vilšanās. Ja mongolis
un viņa biedri zeltu ieguvuši tikai upes smiltis
skalojot, uz lielāku guvumu nebij ko cerēt. Radās
pat šaubas, vaj atmaksāsies ceļojuma izdevumi, 
nerunājot nemaz par pārciestām mokām
un sagruvušiem sapņiem.

Bet vakarā, būdā pie pavarda sēdot un Arātovu
vērojot, manī modās citādas domas. Nebij
ticams, ka šis cilvēks, kurš nekautrējās plana
dēļ nogalināt cilvēku — viņa divkauja ar Kedrovu
taču nebij nekas cits, kā slepkavība, kaut gan
riskēja ari viņš, — nebij ticams, ka šis cilvēks
spētu patiesi būt tik vienaldzīgs, kāds izlikās.
Viņa paša izteicieni lika domāt, ka par klinšu
aizā paslēptām bagātībām zin daudz vairāk, kā
to izrādīja, bet izturas rezervēti vienīgi tādēļ, ka
vēl cer sagaidīt neuzmanīgu soli no manas puses, — 
neapsvērtu kustību, kas dotu iespēju nobīdīt
mani pie malas.

Šādu pārdomu pārņemts izgāju ārā. Arātovs


bij manā varā līdz pirmam neuzmanīgam solim.
Šaī ziņā visbīstamākā bij nakts. Lai izsargātos
no negaidīta uzbrukuma, liku viņam palikt būdā,
bet pats apņēmos gulēt ārā. Jāatzīstas, ka uz šo
soli mani pamudināja ari citi motivi. Biju pārliecināts, 
ka būdā vairāk zelta nav: dienā apskatījām
visus kaktus; kautkur aprakts būdas robežās
tas ari nevarēja būt, jo koka grausts stāvēja
uz granīta.

Atspiedos stāvus pret klinti, lai aizmigšanas
gadījumā nokristu un pamostos. Tā pavadīju
visu nakti — dažus soļus no nelaimīgā mongoļa
līķa. Ap pusnakti ienāca prātā, ka zirgs nebarots.
Aizgāju un pabaroju. Nojumē atradu
prāvu krājumu laba siena un ūdens mucu. 

Un tad lēni sāka aust rīts…

Arātovs iznāca no būdas un staipīdamies
laipni jautāja:

—Kā labi gulējāt?

— Pateicos, lieliski! 

— Es ari, — viņš teica miegaini smīnēdams.
— Un tagad domāju, ka laiks izrunāties līdz
galam.

— Lūdzu, — atteicu salti.

— Neniekosimies, mēs, acīmredzams, saprotamies
pilnīgi. Redzu, ka jūs nepiederat pie
tiem, kas viegli kļūdās. Es, turpretim, esmu izdarījis
nepiedodamu kļūdu... Nu, labi: es samaksāšu
... Es tiešām zinu, kur apmēram glabājas
mongolim uzticētās bagātības. Es saku:
apmēram, bet uziet tās nav grūti... Paliksim


pie vakarējās norunas: atrasto dalīsim uz pusēm
un…

— Atvainojiet, — pārtraucu viņu, — ja jūs
tiešām zinat vairāk kā es, tad varbūt ari zināt, 
kam īsti pieder bagātības, kuras sargāja
mongolis? Viņš bij tikai sargs?

— Ja, tikai sargs. Bet pēc Kedrova nāves
bagātībām, kas glabājas šinī aizā, īpašnieka
vairs nav. Varu jums apzvērēt: cilvēki, kam
piederēja te apslēptais zelts, visi jau miruši.

— Bet Kedrova māsa?

— Ak, jūs gribat prātot par īpašuma tiesībām
un morali! Mani tas neinteresē. Šis zelts
nav Kedrova īpašums; neatzīstu ari viņa māsas
tiesības uz to! Īsi un skaidri: jūs pieņemat manu
priekšlikumu?

Kas man atlika? Es atcerējos Ivonas smīnu
pēdējā vakarā un teicu: jā.

— Labi. Ķersimies bez kavēšanās pie darba,
jo man nav ne mazākās gribas uzkavēties kaut
vienu lieku dienu šinī kraukļu lizdā un vērot,
kā trūd vecā mongoļa līķis. Te sienās, apmēram
metra augstumā, kautkur vajaga atrasties klintī
izcirstai un labi aizmaskotai slēptuvei. Jūs sākiet
no ieejas uz kreiso, es — uz labo pusi...

Mēs aizmirsām visu: ir ēdienu, ir nedzīvo
mongoli. Saliekušies uzmanīgi apskatījām un
izdauzījām centimetru pēc centimetra.

Pēc pusstundas mana revolvera spals atsitās
pret vietu, kura skanēja kā tukša. Pasaucu Arātovu.
Viņš noliecās un, brīdi uzrādīto vietu
uzmanīgi apskatījis, teica:


— Jūs esat atraduši.

Ar spēcīgu spiedienu viņš izgrieza mākslīgi
pielāgotu granīta šķautni. Kļuva redzams skapim
līdzīgs iedobums, no kura Arātovs izņēma
četras skārda konservu bundžas, pilnas ar zeltu.
Visi tālākie meklējumi palika bez sekmēm: vairāk
mēs neatradām. Atgriezāmies pie konservu
bundžām un abi jutāmies vīlušies.

— Spēle nav patērēto sveču vērta! — Arātovs
norūca, kad zeltu bijām izdalījuši un sabēruši
jostās. 

Es klusēju, bet domās pievienojos Arātova
slēdzienam. Mums katram bij apmēram mārciņas
piecpadsmit zelta, bet ko tas nozīmēja?
Ivonu ar to pārsteigt nevarēju: viņa, lielākais,
pasmīnētu par manu bagātību un dēkām. Un
sirdī pamodās ass, bezpriekšmetīgs rūgtums par
sapņiem, kuri prasījuši necilvēcīgi lielu piespiešanos, 
bet devuši nicinošu smīnu.

Taču visas refleksijas nu bij liekas. Arātovs
neapšaubāmi uzskatīja lietu par izbeigtu un gatavojās
doties projām. Bij jāgatavojas ari man.

Man zirga nebij, bet es biju uzvarētājs un
talab bez liekiem vārdiem piesavinājos mongoļa
zirgu, pret ko Arātovs iebildumu necēla: viņa
zirgs, acīmredzot, atradās kautkur tuvumā.

Klusēdami izgājām līdz klinšu pilsētas nomalei.
Te Arātovam atdevu no šautenes un revolvera
izņemtās daļas: bez ieročiem šinī apvidū
viņš būtu notiesāts uz nāvi. Tad atvadījāmies
uz nesatikšanos. Noskatījos, līdz viņa vingrais
stāvs izzuda aiz klintīm. Dvēseli sažņaudza


gandrīz nepanesamas skumjas. Bij vienalga, 
kur atrodos: te, mežonīgos Altajos, vaj kur citur.
Biju un visur būšu viens. Noziedzniekam Arātovam, 
acīmredzot, bij, kurp steigties... Man
nebij. Skumjās pārdomās grimdams, atcerējos
nogalināto mongoli. Pret paša gribu sajutu, cik
radniecisks patiesībā esmu šim sastingušam ķermenim.
Zelta meklēšanas drudzis bij izzudis un
nokaunējies sajutu, cik nekrietni būtu — atstāt
cilvēka ķermeni nomestu vientuļā klinšu aizā. 
Redzi, tik nelietīgu var cilvēku padarīt sieviete
un zelts! 

Apgriezu zirgu un devos atpakaļ. Tā kā viss
klajums klinšu aizā bij nepārtraukts granīta
kuls, tad par nelaimīgā būdas īpašnieka mirstīgo
atlieku apglabāšanu te nevarēja būt runas. Pārliku
sastingušo ķermeni zirgam pār sedliem, paņēmu
no būdas nelielu zeltrača lāpstiņu un devos
no traģiskās vietas projām.

Līķi zirgā ceļot, sataustīju tam uz krūtīm ko
cietu. Nodomāju, ka tas Mongolijā un Sibirijā
tik parastais amulets, un nepiegriezu atradumam
sevišķas vērības. Kad nedziļais kaps bij izrakts
un līķis noņemts no zirga muguras, man uznāca
neizprotama kāre piesavināt mongoļa amuletu:
neesmu māņticīgs cilvēks, bet stepju un kalnāju
vientulībā slēpjas neizprotami varens spēks, kas
cilvēkā modina vispirmatnējākās sajūtas. 

Atpogāju mongoļa uzvalku un noņēmu tam
no kakla metala ķēdītē pakārtu ādas maisiņu,
kurā, likās, atradās vairāki akmentiņi. Atraisīju
maisiņu un — iedomājies manu pārsteigumu: tur


atradās seši neredzēta lieluma dimanti. Viņu
īsto vērtību tad noteikt vēl nespēju, bet sapratu,
ka vecais mongolis uz izdilušām krūtīm nēsājis
lielu bagātību.

Nevaru teikt, ka pirmā acumirklī šis negaidītais
atradums būtu mani sevišķi iepriecinājis:
biju pārāk novārdzis un noguris. Tomēr apziņa,
ka esmu kļuvis necerēti bagāts, atstāja uz maniem
saspīlētiem nerviem nomierinošu iespaidu.
Tā laikam jūtas katrs cilvēks, kurš sasniedz
mērķi. Aizvēru acis — atmiņa uzreiz uzzīmēja
Ivonas tēlu tādu, kāds tas viņās laimīgās naktīs
snauda manos apkampienos. Tagad vēl tikai
dažu nedēļu ceļojums un ——. Redzi, cilvēks
nekad nevar paredzēt, kas dzīvē sākas pēc šā
un. Es tēloju apreibinošas naktis mīļotās sievietes
apkampienos, bet dzīve...

Dimantus paslēpu, mongoļa paraugam sekodams, 
uz krūtīm, un devos ziemeļu virzienā:
klejojošo ganu nometnes nevarēja būt vairs
tālu. Vispirms atpūsties, iegūt atkal cilvēka izskatu
un tad tikai uz priekšu! Ceļš bij skaidrs:
gar Ak-Abachu līdz Argunai un tad pa pēdējo,
Katunu un Obu līdz Sibirijas dzelzceļa maģistralei.
Tas ir garš ceļš, bet man bij pietiekoši
daudz zelta, lai Argunas augšienē iegūtu laivu
un citas nepieciešamās ērtības. Ceļojums laivā
pa samērā apdzīvotu apvidu nebij bīstams.

Biju, tā domādams, jājis stundas divas, kad
mani uzmodināja pakavu dunoņa. Kas tas varēja
būt? Nepaspēju atgriezties, kad aiz manis
norībēja šāviens. Nākošā acumirklī mans zirgs


saklupa uz priekšu un, mani līdz aizraudams,
nedzīvs novēlās zālē. Viss norisinājās tik ātri
un negaidīti, ka atjēdzos tikai tad, kad atrados
zemē un labās kājas celī iedzēla asa sāpe. Sapratu
ka kāja atrodas zem zirga un laikam izmežģīta.
Piecēlos, ar kreiso roku atbalstīdamies, 
sēdus un, sāpēs zobus sacirtis, izvilku revolveri, 
tad apķēros. Nolaidu roku ar revolveri
ļengani gar sāniem un pats noslīdēju atpakaļ
pie zemes. Tā man vajadzēja radīt miruša
cilvēka iluziju.

Jātnieks piejāja, nolēca no zirga un pienāca
pie manis. Tas bija Arātovs. Lieta bij skaidra:
es vai viņš. Zibeņa ātrumā pacēlu revolveri
un izšāvu viņam taisni krūtīs. Vēl jutu, ka
kautkas smags nokrīt man uz kreisās rokas.
Tad zaudēju samaņu.


Devītā nodaļa

Mīlas rotaļa

Tā biju, kā vēlāk izrādījās, nogulējis visu
to dienu un nakti. Nesamaņas murgos man bij
palaimējies atsvabināt izmežģīto kāju no zirga
apakšas un aizvilkties līdz metrus desmit attālai
upei. Šīs nesamaņā izdarītās kustības
mani izglāba no nenovēršamas nāves.

To visu man pastāstīja krietni vēlāk jauns
krievu klaidonis, politiskais izsūtītais, kurš otrā
rītā, garām braukdams, bij mani ieraudzījis
krastmalē un pārnesis savā laivā.

No bezsamaņas nakts mani uz acumirkli izrāva
dedzinoša sāpe. Mirkli redzēju itkā zilas
debesis, bet tad viss atkal aizpeldēja iesarkanos
miglas ripuļos, aiz kuriem sabiezēja bezgalīga
tumsa ... Kad atmodos pilnīgi, pār mani margoja
zvaigžņaina, dzestra nakts. Sākumā nesapratu, 
kur atrodos un kas ar mani noticis, bet
tad smagās sāpes kājā pamazām izsauca atmiņā
iepriekšējās dienas drausmos notikumus.
Jauneklis, kura laivā atrados, iepilināja man
mutē dažus pilienus degvīna, pamāja laipni ar
galvu un teica:

— Guliet, jums vajadzīgs miers.

Viņam bij taisnība, bet gulēt nevarēju. Domu 


chaosā kā briesmīga liesma, smags un dedzinošs
gulēja jautājums. Es nespēju atturēties.

— Sakiet: viņš beigts?

Jauneklis mani, likās, saprata, bet vilcinājās
atbildēt: viņš, laikam, noskārta manas tikumiskās
būtnes mokas un domāja, kā izsargāt mani
no briesmīgā trieciena. Bet pati šī klusēšana
bij pietiekoši skaidra atbilde. Tomēr es lūdzos:

— Runājiet taču... Beigts?

— Beigts, — atlidoja klusi kā no tālienes,
jo tai mirklī man likās, ka man pāri dārdēdams
drāžas ātrvilciens; es atkal zaudēju tikko atgūto
samaņu... 

Otrā dienā, pamodies, jutos daudz labāk.
Dziļais miegs uz dzestrās upes bij nomierinājis
domas un sirdsapziņu. Jutu, ka esmu atgriezies
dzīvē, — pārkāpis atpakaļ slieksni starp dzīvību
un nāvi. Notikušais vairs nelikās ne mocošs, 
nedz sirdsapziņu tirdošs.

Izrādījās, ka mans glābējs kādreiz studējis
medicinu Maskavas augstskolā, tādēļ nebij brīnums, 
ka nesamaņas laikā mana kāja savesta
kārtībā un tagad apsieta mitrām drānām. Asā
sāpe, kas dienu iepriekš uz acumirkli izrāva
mani no nesamaņas tumsas, bij radusies mirklī, 
kad viņš iegriezis izmežģīto kāju atpakaļ
normalā stāvoklī. 

Bijām jau izbraukuši cauri bīstamai Terektijas
kalnu aizas krācei un tagad laiva lēni slīdēja
pa Katunas mierīgo plūdumu uz leju. Abās


pusēs klājās zemi zāļaini krasti, pie rudenīgi
zilām debesīm mirdzēja saule, un es jutos tik
viegli, itkā triju aizjoņojušo mēnešu drausmie
notikumi nemaz nebūtu bijuši.

Tomēr viņi bija: nekāda vara tos nespēja
izdzēst no dzīves un manas atmiņas, un es,
zagšus svešo jaunekli vērodams, domāju, kā izskaidrot
viņam dramu, kura norisinājās Argunas
krastos un kuras sekas viņam bija zināmas. 

Ka dimanti atrodas neaizskārti man uz krūtīm, 
pārliecinājos ar pirmo apzinīgo rokas kustību.
Bet zelts? Mans zelts atradās sedlu
tarbās. Tarbās vajadzēja atrasties ari Arātova
zeltam. Kur palikušas mūsu lietas? Nevarēju
pagriezties, vienīgais, ko redzēju, bij apkārtējie
krasti, zilās debesis un jaunekļa kalsnējais
stāvs uz soliņa manā priekšā.

Nākošā stundā nevien apmierināju savu izsalkumu, 
bet ari noskaidroju, ka visas manas
pārdomas un bažas bijušas liekas. Cilvēks,
kura laivā gulēju, izrādījās pietiekoši piedzīvojis
klaidonis: manu un Arātova dramu viņš
bij izpratis, ja ari ne pilnīgi, tad tomēr pietiekoši,  
lai taisītu izsmeļošus slēdzienus. Vēlāk
viņš sīki attēloja notikumu gaitu, manu izskaidrojumu
nenogaidījis. Tā bij smalkjūtība, kāda
sastopama tikai Sibirijas klaidoņu sabiedrībā.
Viņš bij apskatījis notikuma vietu, mana zirga
un Arātova ievainojumus un sapratis, ka esmu
bezgodīga uzbrukuma upuris. Arātova šauteni,
ar kuru bij nošauts mans zirgs, un manu revolveri, 
ar kuru es nošāvu Arātovu, viņš bij atradis 


un paņēmis līdz laivā. Tāpat laivas galā
atradās mūsu sedli un citas lietas.

— Jūsu drauga zirgs man gan bij jāpamet
savā vaļā, — jauneklis nobeidza stāstu, — bet
domāju, ka liela nelaime tā nav: manā laivā
Kolivanu sasniegsiet ātrāk un drošāk.

Piekrītoši pamāju ar galvu. Par zeltu sedlu
tarbās noklusēju, bet izrādījās, ka ari šī mana
apdomība bijusi lieka. Kad pēc nedēļām divām
Kolivanā, gandrīz pilnīgi izveseļojies, atvadījos
no sava glābēja un piesolīju viņam kā
atlīdzību daļu zelta, viņš to noraidīja, skumji
smaidīdams:

— Pateicos. Neesmu neko darījis zelta dēļ.
Ja būtu to kārojis, varēju paņemt no sedliem
zeltu un pamest jūs jūsu liktenim. 

Tā tad viņš jau kopš pirmās dienas zinājis,
ka sedlu tarbās atrodas zelts! Itkā atbildēdams
maniem izbrīnas pilniem skatiem, viņš piebilda:

— Neticu, ka zelts spēj atnest laimi. Viņš
tikko neierāva jūs nāvē. Un neticu, ka tas jums
dos laimi nākotnē.

Ak Dievs, viņam bij taisnība, bet es jau
negribēju par zeltu laimi pirkt, — es tikai gribēju
atgūt Ivonas dievišķo miesu, kas bij pats
nemiers un mokas. Bet kā par to stāstīt šim
vienaldzības filozofijā līdzsvarotam jauneklim,
kurš nekā nesaprot no kaislību hazarda, no tās
zeltasiņainās mīlas rotaļas, kuras liesmās apdegusi
mana sirds? Un es klusēju, dvēseles
dziļumos apskauzdams klaidoņa mieru, kuru


vēl tik nesen pazinu ari es. Tā mēs izšķīrāmies: 
viņš turpināja savu klaidoņa gaitu pa
Obu uz leju, es ātrvilcienā joņoju uz Irkutsku,
kur atradās Ivona. 

Kolivanā no noplīsuša zelta meklētāja pārvērtos
atkal pieklājīgā kulturas cilvēkā. Tur
aizgāja daļa zelta, bet ari tad man atlika pietiekoši
daudz, lai nodzīvotu pāris gadus bez bēdām.
Patiesībā biju miljonars, jo mongoļa maisiņā
man uz krūtīm atradās dimanti. 

Neesmu nekad bijis mantkārīgs, bet tagad
domās neticami bieži atgriezos pie šiem tik
drausmīgi iegūtiem dimantiem. No pēdējiem
domas vienmēr aizslīdēja pie Ivonas. Tas sāka
mani kaitināt. Līdz tai dienai, kad negaidīti
satikos ar viņu, sievietes manā dzīvē lielu lomu
nebij spēlējušas. Ivonas radītā kaislība mani
apņēma kā tveicains samums, kurš neļauj domāt
un atskatīties. Tagad tas zināmā mērā bij
garām un, patiesību sakot, sāku jau atgūt agrāko
līdzsvaru. Tā tas man vismazākais likās
tad — ceļā starp Kolivanu un Irkutsku. Bij
mirkļi, kad šo mierīgo līdzsvaru dvēselē sajutu
skaidri, un es priecājos. Bet tad atkal atnāca
citi mirkļi. Domās sapinos divos liktenīgos
priekšstatos — dimantos un Ivonas dievišķā
miesā, un likās, ka pār dvēseli nogultos saltas
ēnas. Tā mana dvēsele slīdēja no līdzsvara
mierīgās gaismas saltās ēnās, kuras, Irkutskai
tuvojoties, kļuva arvienu biežākas. 

Irkutskā vispirms uzmeklēju Kedrova māsu


un atdevu tai gandrīz visu atlikušo zeltu. Nedomāju, 
ka viņai uz manu ieguvumu bij lielas
tiesības, bet man gribējās, lai viņa justos laimīgāka.
Vienu no dimantiem diezgan neizdevīgi
pārvērtis naudā, devos uzmeklēt Ivonu,
lai pateiktu tai, ka esmu bagāts. Te mani sagaidīja
pirmais pārsteigums: sveši cilvēki pateica, 
ka viņa dzīvokli atstājusi. Teatrī, kur
biju aizgājis apjautāties, stāstīja, ka Ivona jau
nedēļas divas tur neesot bijusi, jo apprecējusies.
Man minēja kāda visā Sibirijā pazīstama
kažokādu tirgotāja vārdu. Beidzot man tomēr
izdevās izzināt viesnīcu, kurā jaunais pāris bij
apmeties.

Nevaru teikt, ka pirmā mirklī šī ziņa būtu
mani sevišķi pārsteigusi vai apbēdinājusi. Tā
skumjā sajūta, kas noteica visu manas dzīves
gaitu, radās drusku vēlāk. Biju krietni dziļi
ieskatījies Ivonas dabā un zināju, ka viņas vīrs
vēcs cilvēks, — ceru, ka tu pēc tā nebrīnīsies,
ja teikšu, ka neatteicos Ivonu uzmeklēt viesnīcā.
Bet te nu notika tas, kas manu dvēseli
sanāvēja uz visiem laikiem. 

Lai apciemojums jau pašā sākumā neliktos
uzkrītošs un aizdomīgs, iegāju pusdienot viesnīcas
kopējā ēdamzālē. Rēķināju, ka vecais
kažokādu tirgotājs nelaidīs garām neviena gadījuma, 
kur būs izdevība palielīties ar skaisto
sievu, un katrā ziņā pusdienos pie kopējā galda.
Nezinu, vai patiesībā viņa lepnums uz dārgi
pirkto sievu bij tik liels, kā to biju pieņēmis
sprieduma izejas punktā, taču beigu slēdzienā


nebiju maldījies: tikko biju iesācis ēst, ienāca
ari Ivona ar savu vīru. 

Domās lietas nekad neatstāj tādu iespaidu,
kādu tās rada, ja ar tām saduramies realā dzīvē.
Tā tas bija ari šoreiz. Ivonas vīru pazinu
jau agrāk un zināju, kāds viņš izskatās. Tas bij
gadus piecdesmit vecs resns krievs, platu, iesirmu
bārdu, sarkanu degunu un no dzeršanas
iekaisušām acīm. Taču no visa tā nebiju taisījis
nekādus slēdzienus līdz tam mirklim, kad
ieraudzīju viņus abus blakus salona durvīs.

Tagad paskatījos viņos un, kā no kā briesmīga
vairīdamies, aizvēru acis. Un uzreiz
man apziņā kā kaistoša dzelzs iekrita riebīga
aina — Ivonas grieķiski skaistais ķermenis šā 
resnā krieva apkampienos... Es nodrebēju.

Lai nolādēta šī sieviete! Viņa izdedzināja
visu manu dvēseli, viņa atņēma man spēju mīlēt
sievieti. Kā var, kā var tik dievišķīgi skaistu
dabas veidojumu iemest briesmīga veča apkampienos? 
No šīs dedzinošās domas nespēju
atsvabināties līdz šai dienai.

Bet tas vēl nav viss, ko man nodarījusi šī
sieviete. Toreiz mūsu romanu nobeidzu ar karalisku
žestu. Četrus lielākos dimantus nonesu
pie zeltkaļa un liku no tādiem, kādi tie bija, t.i.
neslīpētiem, pagatavot kakla rotu. To nosūtīju
Ivonai kā kāzu dāvanu līdz ar pēdējo
sveicienu.

Pēc tam turpināju klejošanu pa visvientuļākiem
Sibirijas novadiem, līdz revolucija deva
man iespēju atgriezties dzimtenē. Pa visu šo


laiku Ivonu neesmu saticis, nedz ari kautko par
viņu dzirdējis. Un tas saprotams: savās klaidoņa
gaitās apzinīgi turējos tālu no pilsētām.
Tā bij tīri instinktiva vairīšanās no visa, kas
varētu atgādināt to šausmīgo vasaru. Taču
Ivonas ēna mani pavadīja visur, — pat dzimtenē.
Un — ak Dievs! cik daudz moku, cik
bezgala daudz moku man sagādājusi šī pirmās
mīļākās ēna! Kad skati kaisles kvēlē krustojās
ar sievietes skatiem, kad nokrīt drānas
un degošās rokas sniedzas pēc sievietes stāva,
man atmiņā atdzimst Ivona, spiež salīdzināt sevi
ar to, kas manā priekšā, un rokas nevarīgi noslīd
uz leju: man jāiet... Viņas miesas klasiskais
skaistums kļuvis neatvairāma mēraukla,
ar kuru man jāmēro visas sievietes. Līdz šim
neesmu atradis tādu, kas spētu līdzināties tam
tēlam, kuru Ivona tanīs bezprāta naktīs iededzinājusi
manā atmiņā. Tā kļuva par mūžīgu
žīdu mīlas pasaulē.

Tas ir tas smagākais lāsts, ko man atstājusi
šī sieviete. Redzi, cik dīvaina dzīve un cilvēka
dvēsele. Mīla bij tā, kas uzcēla ap mani
riebuma barjeru; kad kaislība taisās nojaukt šo
barjeru, atnāk daiļums un sasien man rokas.
Mīla — sievietes glāsti un skūpsti — kļuvusi
priekš manis teiksmaina zeme, kuru redzu, bet
kurā ieiet nespēju. Un kad iztvīkušās rokas
sniedzas uz šīs nesasniedzamās zemes pusi,
mani pārņem niknums: es nolādu Ivonas skaisto
miesu.

Bet ir ari citādi mirkļi. Tie atnāk, kad redzu, 


kādi kropļi nāk atpakaļ no vilinošās mīlas
zemes. Ari es būtu kļuvis tāds kroplis, ja nebūtu
atmiņas par Ivonu. Ja šinīs šausmīgos
kara un revolucijas gados neesmu nogrimis izvirtībā, 
tad man jāpateicas vienīgi viņai, — 
sievietei, kuru simtkārt esmu nolādējis. Katru
reizi, kad laikmeta virpuļi mani, nogurušu, svieda
sieviešu apkampienos, atnāca Ivonas tēls.
Un man bij jābēg no sievietēm. Cik daudzreiz
gribēju aizmirsties sievietes, kaut pirktas, apkampienos, 
bet vienmēr mani no tā izglāba Ivonas
skaistums.

Tagad tu sapratīsi manu bēgšanu no kafejnīcas, 
ja teikšu ka viena no tām sievietēm, kas
ienāca un apsēdās pie blakus galdiņa, bij 
Ivona.


Desmitā nodaļa

Gaujas leju vēji

Diendienā kopā strādādami, bijām ar Pēterēnu
kļuvuši sirsnīgi draugi. Pirmā rītā, kad
naktī sniga sniegs un gar vientuļās prāmnieka
mājiņas pakšiem bij svilpojis vējš, Pēterēns
klusi ienāca priekšnamiņā, kur sprauslādamies
mazgājos ledus aukstā akas ūdenī, nocēla plato
sniega lāpstu no pavardas un teica:

— Nez, kur tā Anniņa to cirvi iebāzusi?

Cirvis bij piesliets turpat pavarda priekšā,
bet Pēterēns to laikam nebij pamanījis. Pabīdīju
cirvi ar kāju viņam pretim.

— Vējš palejā pievilcis briesmīgas kupenes, — 
Pēterēns stāstīja, cirvi celdams, nokvēpušai
sienai. 

Nu sāku saprast.

— Tad jau būs jāiet atrakt, — teicu vilci
nādamies.

— Tā jau nu būtu jādomā…

Paņēmu otru lāpstu un mēs gājām. Lejā, ap
uzbraucamo vietu, vējš tiešām bij savilcis prāvas
kupenes, un mēs klusēdami, kā saskaitušies,
strādājām gandrīz veselu stundu, līdz attīrījām
ceļu un uzbrauktuves blankas. Abās malās
celtuvei bij uzsalusi pastipra ledus kārtiņa.


Pēterēns viens, bez manas palīdzības, atbrīvoja
laivu, bet tad viņa spēkiem bija gals. Zēns nometa
cirvi zemē un uzmeta man pārmetošu
skatu. Nu cirvi paņēmu es, un mēs iztīrījām
ledu ap celtuvi. Ziemeļa izdrebināti, atgriezāmies 
prāmnieka mājiņā un sākām dzert Liepēnu
Anniņas uzvārīto kafiju ...

Viktors manāmi atspirga, tomēr nogurums
joprojām bij liels, un viņš veselām dienām gulēja
aizvērtām acīm. Lai miers būtu pilnīgāks,
aizklājām logus, jo ārā stāvēja pirmās asi mirdzošās
ziemas dienas; pats centos būt pēc
iespējas vairāk ārpus mājas, kas nenācās grūti,
jo visi prāmnieka pienākumi nemanot bij pārgājuši
manā zināšanā. Taīs divās nedēļās, kuras
pavadīju Viktora tuvumā, pret paša gribu
kļuvu priekšzīmīgs prāmnieks.

Bieži satinos kažociņā un, braucējus gaidīdams, 
klausījos, kā šalc Gauja un priedulājs.
Klausīdamies un strādādams pamazām sāku
aizmirst to, kas vēl nesen likās saaudzis ar
visu manu būtni. Sākumā gan domas diezgan
bieži aizmaldījās pilsētā, sevišķi vakaros, kad
tur zilo nakti izrobo bulvaru spuldzes un kafejnīcās
kvēlo sieviešu acis. Tad domas atnesa
kautko skumju, kas dvēselē ieskanēja kā mīļa,
puspiemirsta balss. Un tad biju laimīgs, ja gadījās
vēls braucējs vai gājējs, kas jāpārceļ.
Tie parasti bij steidzīgi darba cilvēki, rūpēm pārpildītām
dvēselēm, kam vienmēr bij kautkas, ko
stāstīt citiem. Un braukdami mēs runājām par
linu cenām, par jauno ministru kabinetu, skolotāju 


un simts citām lietām, par kurām man vēl
nesen bij diezgan neskaidri jēdzieni. Kad braucējs
vai gājējs kāpa kalnā, man likās, ka viņš
līdz aiznes daļu manu skumju. Bet es, rokas
gar sāniem dauzīdams, stūmos atpakaļ un jutos
kā atpestīts.

Vakaros, kad Gaujas lejā sāka klāties drēgni
zila krēsla un pie debesīm iedegās zvaigznes,
dažreiz pie manis lejā nokāpa Mildas jaunkundze.
Tad zināju, ka viņa atnesusi Viktoram
ko gardu — ievārījumu vai svaigu baltmaizi, 
bet slimnieks iemidzis un viņa, negribēdama
to modināt, atnākusi parunāties. Mūsu
runas stipri atšķīrās no tām, ko runājām ar
Pēterēnu. Mildas jaunkundze bij beigusi vidusskolu
Rīgā, iesūkusi sevī galvas pilsētas tvanaino
dzīvi, bet tad laimīgi atraisījusies no tā
visa un iekususi lauku klusā mierā. Viņa cienīja
mākslu un labi pazina nevien mūsu, bet ari
cittautu rakstniecību. Un tomēr — ar viņu runāt
bij viegli, jo katrs vārds liecināja, ka viņa
uz jautājumiem, kas pilsētā nervozē un rada
visdīvainākās attiecības, skatās lauku plašumam
pieradušām acīm. Viņā klausīdamies un atbildēdams
sāku saprast, ka ziedošas pļavas un
šalcošas druvas spēj uzspiest savu īpatnēju stilu
pat visabstraktākām lietām. Un tad tu sāc
domāt, ka dzīve patiesībā varbūt nemaz nav
tik salauzīta, samākslota un nervoza, kāda tā
liekas, ja uz viņu skatās no bulvara koku ēnām.
Braucējus celdams un ar Mildas jaunkundzi
sarunādamies, sāku saprast kautko, kas grūti
saprotams taisni tādēļ, ka pārāk vienkāršs.

Asfalta trotuarus iedams un steigu runas runādams, 
biju aizmirsis, ka pasaulē ir mierīgs
darbs, šalcoši vēji un klusas domas. Un tad
sapratu ari to, ka Ameriku atklāt zināmos apstākļos
nemaz nav tik grūti. Nu jā, ari te vijas
naids, mantkārība, sacensība, greizsirdība un
citas lietas, kas kā lipīgi nāvēkļi pilda pilsētas
gaisu, bet te tas viss veidojas pavisam citādi.
Te tas aug lēni, kā zāles stiebrs no zemes. Visniknākie
ienaidnieki zin, ka pretinieks tomēr
cilvēks, kuram tiesība dzīvot. Man likās, ka
sāku saprast Viktora bēgšanu no pilsētas.

Un tomēr... Kad pārdomāju to drausmo
stāstu, kuru Gargrīvs stāstīja trīs gadus atpakaļ
naktī, kad viņš tik nejauši bij sastapis
Ivonu Rīgā, man liekas, ka tā pasaka. Bet tad
atkal iedomājos šo nomaļo stūrīti, kluso prāmnieka
māju, Viktora bālo, inteliģento seju, un
Libertas Dubrovnik tagadne sāk likties vēl neticamāka pasaka.
Un domas slīd arvien tālāk, līdz sāku noskārst,
ka galus kopā sasiet vairs nav iespējams. Tad
acis negribot apstājas pie atvilktnes, par kuru
Viktors murgos teica, ka tur atrodoties vesela
cilvēka dzīve. Tomēr paklausīt viņa aicinājumam
neuzdrošinājos: tas bij izdarīts murgos, un
vēlāk viņš pie tā nekad neatgriezās. Libertas Dubrovnik 

Viktora atveseļošanās gāja ātri uz priekšu.
Trešā nedēļā pēc manas ierašanās viņš jau spēja
pacelties no gultas un sēdēt krēslā. Reizē ar
to mana loma tuvojās beigām.

Kādu vakaru, kad mūsu parastie viesi bij


aizgājuši un divi vien sēdējām pie sakurinātās
krāsns, Viktors iesāka:

— Man visu laiku tāda sajūta, itkā tu gribētu
man ko vaicāt...

— Tu maldies... Ko man tev vaicāt? —
atteicu, kaut gan domāju citādi.

— Vai murgos neminēju kautko... par atvilktni? — 
Viktors, brīdi klusējis, uzsāka no
jauna.

— Jā... vienreiz…

— Šodien pārliecinājos, ka tu neesi interesējies 
par viņas saturu. 

— Protams.

— Pa vecam džentlmenis. Na — jā, man
jāatzīstas, ka tagad man nebūtu bijis patīkami,
ja tu būtu paklausījis manam aicinājumam. Nav
jau tā mana lieta vien. Redzi, tur atrodas Ivonas
dienas grāmata. 

Brīdi abi klusējām.

— Interesanta tur daudz nekā nav. Nu, raksturīgas, 
varbūt, lappuses, kurās viņa apraksta
savu bēgšanu no Krievijas pēc lielinieku revolucijas.
Bet ari šādi stāsti visiem sen zināmi
un apnikuši. Nu, kas tas, ja kāds bijušās ķeizariskās
gvardijas pulkvedis kļūst komisars,
apsolās skaistai sievietei palīdzēt pāriet robežu,
bet ceļā to izvaro un aplaupa? Kas tas mūsu
dienās? Sen apnikusi ikdienība. Un tomēr šī
ikdienība lēnām, pavedienu pa pavedienam siedama, 
sarežģī tīklu, kurā var nosmakt...

Taī vakarā steidzos runu novadīt uz citām
lietām, jo baidījos, ka ar to nenovēršami saistītais 


nervu uzbudinājums varētu atsaukties
nelabvēlīgi uz Viktora joprojām nedrošo veselības
stāvokli. Taču nākošā rītā, uz celtuvi aiziedams, 
atstāju viņam savas piezīmes izlasīšanai.
Patiesību sakot, mani mocīja ziņkārība.
Ne tā ziņkārība, kas vienkārši kāro ieskatīties
otra cilvēka dvēselē, kā zināmā mērā skandaliozā
notikumā, — nē, gribējās izzināt, kā šis
inteligentais pasaules klaidonis nokļuvis Gaujas
lejā un apmierinājies ar prāmnieka darbu, lai tā
iegūto atziņu gaismā labāk izprastu tās pārvērtības, 
kuras tumši noskārtu pats savā dvēselē.

Līdz pat krēslai uzturējos ārpus mājas, itkā
man būtu daudz darba uz celtuves. Patiesībā
darba nebij nekāda. Braucēju bij maz un tie
paši jau izmēģināja ceļu pa ledu. Mūsu līcī
augšpus prāmja Gauja jau bij aizsalusi tik cieši,
ka bez manas palīdzības sāka iztikt pat vezumnieki.
Tas nozīmēja, ka iesākas prāmnieka ziemas
atvaļinājums. Gargrīvs ari bij pietiekoši
atveseļojies, lai iztiktu bez manis. Nostaigāju
dažas verstis gar Gauju uz leju un, priežu ziemaini
smagā šalkoņā klausīdamies, nospriedu,
ka tuvojas laiks man atgriezties pilsētā. Visdažādākās
domas garām laizdams, pārsteigts
izlobīju ko pilnīgi neparastu, jaunu: manī vairs
nebij ne mazākās ilgošanās pēc pilsētas, viņas
uguņotām naktīm un ņirbošās ielu drūzmas.
Agrāk bez visa tā nevarēju iztikt ne pāris dienas.
Vai ari man dvēsele gatavoja ceļu uz
prāmnieka māju klusā Gaujas līcī? — 

Kad krēslai metoties, noguris un skumju


domu apņemts, atgriezos mūsu kopējā istabā,
Gargrīvs sēdēja tumsā pie galda. Pirmā acumirklī
man likās, ka viņš iemidzis, bet kad aizdedzināju
lampu un noliku viņam priekšā uz
galda, mūsu skati sastapās, un es nodrebēju:
viņa acis likās melns sāpju bezdibens. Es nogriezos
un ieraudzīju Mildas jaunkundzi, kura
klusi sēdēja pie krāsns.

Viktors piecēlās; kā no grūta sapņa atmozdamies, 
pārvilka roku pār seju un paspēra soli
uz priekšu. Bet tad atkal apsēdās; viņa seju
pārlidoja dīvains viegls smaids: tā vajaga smaidīt
tiem, kuriem nav vairs nekāda sakara ar
zemi un viņas lietām.

— Tev taisnība, — Gargrīvs uzsāka klusi,
bet man diezin kāpēc likās, ka viņa vārdi nāk
no miglainas tāles.

— Taisnība? Par ko tu runā?

— Toreiz manā mīlestībā nebij ne kripatiņas 
dvēseles. Miesa... tikai elegantās līnijās veidota
miesa. Toreiz, kad tev stāstīju par bēdīgo
piedzīvojumu Sibirijā, to vēl nesapratu tik skaidri, 
kā tas uzsvērts tavā tēlojumā un kā to saprotu
tagad, kad zinu, kas notiek, kad mīlestībā
iejaucas dvēsele. Redzi, tur tev taisnība. Bet
es zinu vēl vienu patiesību, un kaut gan to noliegs
katrs inteliģents kulturas cilvēks, manās
acīs tā absoluta un nesatricināma. Īstai mīlestībai
būtu jāiztiek bez dvēseles, — tas būtu tiklab
atsevišķa cilvēka, kā visas cilvēces interesēs.
Tad cilvēki būtu laimīgi vai nelaimīgi, bet viņi
nekad nezinātu to bezizejas traģediju, kuru no


mīlestības iztaisa dvēsele, sajaukdama viņā debesis
un elli neatdalāmā chaosā.

— Man liekas, ka tu pārspīlē zināmu vienpusību, — 
teicu uzsvērti vienaldzīgi, jo noskārtu,
ka saruna Gargrīvam mocoša.

— Nē, es to varu pierādīt nevien teoretiski, — 
varu to apliecināt ar visu savu dzīvi! Redzi....

— Es tagad iešu, — Mildas jaunkundze teica,
pieceldamās un tuvodamās mums roku sniegt.

Viktora seju kā ēna pārlidoja konvulsiva
trīsa.

— Man patiktu, ja jūs paliktu, — Viktors teica
dobji, kautko sevī apspiezdams. — Taisni
tagad... Mēs nupat runājām par mīlestību ...
Un es gribu pastāstīt kautko... kas ari jums jādzird…

— Bēdīgus stāstus klausīties man netīk, — 
jaunava atbildēja vilcinādamās.

— Tā jau nu gan tas ir… bet es... jūs lūdzu... 
ari jūsu pašas dēļ.

— Manis dēļ? — viņa brīnījās.

— Jā, jūsu dēļ, jo no otra kļūdām var mācīties
tādas neatkārtot savā dzīvē. Un tad vēl...
pazīt cilvēkus... redzēt viņus tādus, kādi tie
patiesībā ...

Taī vakarā Gargrīvs sāka savu pēdējo
stāstu.


Vienpadsmitā nodaļa

Princese Koko

Vakarā, kad steidzīgi aizgājām no kafejnīcas,
es negribēju bēgt no šīs sievietes. Tas man
nelikās vajadzīgs, jo biju pārliecināts, ka pavedieni, 
kas mūs vienoja viņās neprātīgās dienās,
sarauti galīgi un nesavienojami. Man nevajadzēja
bēgt un es nebēgu, — manī vienkārši pamodās
tāds spējš skumju atmiņu vilnis, ka nevarēju
nosēdēt uz vietas.

Bet būtu bijis labāk, ja būtu apzinīgi bēdzis
toreiz un vēlāk, kad mūsu gaitas sapinās no
jauna. Pirmo reizi ar Ivonu sastopoties, zaudēju
iespēju aizmirsties mīlā, šinī vissaldākā
aizmirstības naktī. Otro reizi sastopoties, zaudēju
daudz vairāk — zaudēju cienību pret sevi.

Nedēļas divas pēc mūsu sarunas man bij
kāda sabiedriska pasākuma dēļ jāiegriežas iekšlietministrijā.
Tikko biju iegājis ministra pieņemamā
istabā un pasniedzis savu vizitkarti dežurējošam
ierēdnim, no atzveltnes krēsla, kuram
līdz tam acumirklim nebiju piegriezis vērību, 
piecēlās Ivona un nāca man pretim. Viņa
bij mani pazinusi.

— Kā es vēlējos jūs satikt! — viņa iesaucās
priecīgi, roku sniegdama. Domāju, ka jūs būsiet 


atgriezušies dzimtenē, bet, par nelaimi, nezināju
jūsu uzvārda. Tik neprātīgi un bērnišķīgi
bijām... toreiz...

Viņa aizvēra acis: sievietes seju pārlidoja
sentimentals smaids. Es spiedu viņas mazo,
slaido roku un skatījos sejā, kura likās, reizē
pazīstama un sveša. Tas pats ovals, tās pašas
matu cirtas, tikai toreiz iesārtie, kā taigas vēju
apdvestie vaigi kļuvuši bālāki, lūpu kaktiņos
sāpju ievilktas švītriņas un smagas, tumšas ēnas
zem acīm. Likās, ka viņa tīši aizvērusi acis, lai
es mierīgi varētu apsvērt, ko liktenis spēj izdarīt
astoņos gados ar dievišķi skaistu sievietes seju.
Un es skatījos... Bet no viņas baltās rokas
manā plūda tumšs, kaistošs nemiers. Viss tas
piepildīja tikai vienu īsu acumirkli, bet — ak
Dievs! ar viņu pietika, lai saprastu, ka nekas...
itin nekas nav sarauts. Man likās, ka atkal dzirdu
kā nāvi vienmuļo vēja sīkšanu Altaju nomirušā
klinšu pilsētā, bet tumšais nemiers no rokas
paceļas līdz dvēselei un saspiež to saldas
bezcerības skāvienos. Un kad viņa nākošā acumirklī
atvēra acis, no tām staroja uzvaras gaviles ...

Gribēju vēl ko teikt, bet pienāca ierēdnis un
lūdza mani pie ministra. Steidzīgi teicu savu
adresi un stundu, kad esmu sastopams.

Kad atgriezos uzgaidāmā istabā, Ivonas
vairs nebija. Lietišķā saruna ar ministru un saltais
vējš uz ielas izklīdināja pirmo atkalredzēšanās
mirkļu mācošos iespaidus un pēcpusdienā,
kad tuvojās stunda, kurā apsolījos būt mājā, biju


pilnīgi atguvis parasto spēju skatīties uz visu
filozofiski vienaldzīgi.

Ivona atnāca noteiktā laikā. Jā, ārēji tā joprojām
bij senā Ivona — slaika, vijīga un kārdinoša.
Bet, kā jau teicu, pirmo mirkļu apburošā
vara bij pārspēta un tagad spēju izturēties
mierīgi un rezervēti. Dvēselē bij atlikusi tikai
viegla skumju sajūta un maza ziņkārība.

Viņa nometa mēteli un steidzās man pretim — 
laikam apkampt pa vecam paradumam, bet
tad ieraudzīja manu smīnu un apstājās puspaceltām
rokām.

— Tas ir miris, — izteicām gandrīz vienā
brīdī... Man jāatzīstas: viņas pašsavaldīšanās
bij apbrīnojama. Pasmaidīja un pagriezās,
kā nekas nebūtu noticis, pret spoguli, kārtot
mazliet izpūrušās matu cirtas.

Ivona atsēdās man iepretim uz atzveltnes un
sāka stāstīt, kas viņu patreiz uztrauca. Izrādījās, 
ka viņa Latvijā iebraukusi ar kādu ļoti apšaubāmu
pasi, nodzīvojusi noteikto laiku, un tagad
policija gribot viņu izraidīt. Bet viņai katrā
ziņā vēl kāds laiks jāuzturoties Latvijā.

Brīnījos, kādēļ viņai tas vajadzīgs? Cik varēju
spriest no izskata un apģērba, spaidīgos
apstākļos viņa nevarēja atrasties: uzvalks bij
elegants, jā — pat grezns, un pirkstos mirdzēja
vairāki briljanti. Vai tad viņai nav vienalga,
kur dzīvot?

Ivona izvairījās no maniem jautājumiem un
palika pie sava.

— Es, kundze, nevaru nekā jums līdzēt…


— Jūs varat, jums jāvar! Jums ministrijā
labi sakari, ja jūs tur pieņem ārpus rindas.

— Tur jums taisnība, bet tomēr nevaru jums
palīdzēt. Attiecībā uz iebraukšanu un uzturēšanos
pastāv zināmi likumi...

— Ak, ko likumi!.. Viss atkarājas no sakariem.
Nedomājiet, ka es nepazīstu jūsu dzīvi un
parašas.

— Kaut simtreiz tā, es šīs parašas nepieņemu.
Saprotiet taču: es nevaru ārdīt to, pie kā
celšanas esmu strādājis.

— Vai tad jūs vēl arvienu neesat atsvabinājušies
no revolucionara sirdsapziņas? — Ivona 
jautāja, puszobgalīgi, pusnicinoši smaidīdama.

Mani pārņēma dusmas, bet es klusēju, jo negribējās
tās izrādīt.

— Nieki, dārgais draugs, ar savu godīgumu
tu nekā neglābsi, — Ivona turpināja negaidīti 
sirsnīgi, bet šī viņas sirsnība likās vēl pretīgāka,
nekā pirmītējais smīns.

Tāda bij mūsu pirmā saruna, pieskanīga
dienām, kurās dzīvojām: lietišķa, kvēpaina un
mēdoša. Un viņa panāca savu. Kautgan atteicos
dot rekomendacijas, tomēr iepazīstināju ar
kādas citas ministrijas augstāku ierēdni, kuram,
ārēji spriežot, nebij nekāda darīšana ar pasēm,
bet ar kuru Ivona vēlējās iepazīties. Mana izbrīna, 
kamdēļ viņai tas vajadzīgs, nebij ilga:
jau pēc dažām dienām viņa ieradās pie manis
ar pilnīgi svaigu Latvijas pasi.

— Redzi, svešs labprāt izdarīja to, ko tu nevarēji, —
viņa teica bez mazākā pārmetuma.


Jā, Ivona pazina mūsu dzīvi labi, un nevien
šaī gadījumā. Vēlāk man bij izdevība neskaitāmas
reizes novērot, ka šī svešā avanturiste, pateicoties
savam elegantam taktam un spējai nekautrīgi, 
bet dziļi aprēķināti rīkoties ar savu
joprojām skaisto miesu, spēj tīt no mūsu ierēdniecības
visdīvainākās kombinacijas.

Ivona novietoja jauniegūto pasi rokas somiņā
masiviem zelta apkalumiem un apsēdās.
Brīdi abi klusējām.

— Tad tas nu ir viss, ko tu esi ieguvis? — 
viņa uzsāka no jauna, manas istabas iekārtai
skatu pārlaidusi.

— Ko jūs ar to gribat teikt? — jautāju, viņas
intimo “tu” apzinīgi ignorēdams. 

Ivona manu demonstraciju uzņēma ar vieglu
smaidu.

— Ceru, ka tev bez šīs nožēlojamās istabas
Rīgas nomalē ir muiža?

— Nē, nav. Kur tad es viņu liktu?

— Kā? Tagad taču vajadzīgs tik daudz naudas! 
Un šejienes muižas tik patīkamas vasaras
atpūtas vietas.

—No kurienes tad jums šādas zināšanas?

— Ak, pagājušā rudenī iepazinos ar vienu
jūsu tautieti. Viņš gan to muižu tikai rentēja,
bet tas pie jums pat labāk, kā sava muiža. Vismaz
mans draugs to tā apgalvoja. Viņš tur bij
ierīkojis kautko priekšzīmīgu... tagad vairs
neatceros, ko. Bet valdība viņam bij izsniegusi
prāvu pabalstu. Vispārīgi šie jūsu valdības pabalsti
kautkam priekšzīmīgam debešķīga lieta!


Un mēs tiešām ierīkojām debešķīgu dzīvi tai
muižā. Viņa sievai, kura dzīvoja kautkur Bulduros, 
tas, protams, nenāca ne prātā. Parupjš
jau nu gan bij šis mans draugs, bet — ko no bijušā
pagasta skrīvera prasīt!

Klausījos un nespēju izprast, kamdēļ viņa to
visu man stāsta? Lai aizskartu manu latvieša
pašcieņu? Vai — lai modinātu greizsirdību?

— Krietni vulgari, — atteicu, laipni smaidīdams.

— Jā, vai ne? Mums, krieviem, ir tāds sakāmvārds: 
bada laikā velns pat mušas ēd. Man
ari tobrīd bij tāds pabadīgs periods: biju gandrīz
visas atlikušās dārglietas jau ielombardizējusi.
Nu, tad gadījās tas jocīgais muižnieks,
kurš pirka visu, ko tik vēlējos. Un man jāatzīstas, 
ka tāds bagātnieks no bijušiem skrīveriem
nemaz nav tik nepatīkama parādība, ja...
viņu tur pieklājīgi grožos. Katrā ziņā man viņam
jāpateicas, ka tik drīz tiku atpakaļ man piemērotā
stāvoklī. Vispārīgi, pie jums enerģiskam
cilvēkam viegli tikt uz augšu...

— Laikam gan, — piekritu gurdi, jo Ivonas
pļāpāšana sāka apnikt.

— Jā, jā … Un es brīnos ka tu nekur neesi
ticis. Enerģijas tev, liekas, bij diezgan. Un
nopelni...

— Lai nu tas, kundze, paliek... Neesmu
nekur ticis un ari negribu tikt.

— Kundze, kundze! — Ivona mēdījās. — Nu, 
saki: tu! Saki: Ivona! Un visus tos vārdus, kurus
tu runāji toreiz! Nu!


Es klusēju.

— Neatceros, ka kādam būtu bijuši tik dedzinoši
mīlas vārdi, kādi bij tev... toreiz...

Viņa urbās skatiem man sejā, un acumirklī
man bija tā, itkā reibtu galva un zustu robeža
starp tagad un toreiz. Negribot nodrebēju, jo
jutu dvēselē ko tumšu un baigu. Ko? — tobrīd
vēl nezināju. Bet Ivona laikam zināja un saprata
visu, jo nosēdās man blakus uz atzveltnes
un uzlika savu mīksto, smaršojošo roku man uz
acīm. Tad man atmiņās pazibēja greznās istabas
Irkutskā...

Lēni atvilku roku, kura likās smaga kā likteņa
nasta, un nokratīju maiguma uzburto nespēku.

— Jā, toreiz... toreiz ari jūs bijāt citāda.
Toreiz jūs vēl nerunājāt tik ciniski par bagātniekiem
no skrīveriem, kuri izšķiež valdības
naudu mīļāko iegribām.

Viņa iesmējās dzidri un viegli.

— Tad vēl nebij notikusi proletariskā revolucija
un ar tādiem mēsliem nevajadzēja smērēties.

— Bet tas jūsu aitu kupcis…

— Lieliski! Tā tad tu tomēr esi bijis greizsirdīgs! 
Tomēr esi mani mīlējis! Kādēļ tad tu
toreiz izzudi? Ak, neprātīgais zēns! — viņa
apkampa manu galvu un skatījās acīs: jā, tagad
viņas acis atkal bij tādas, kā taīs tālās naktīs.

Es atraisījos un piecēlos.

— Tad es vēl nezināju, ka uzlikt ragus veciem
vīriem tik viegli, — teicu asi.


— Un tagad zini?

— Zinu, bet apnicis ar to nodarboties!

— Nu, nav vajadzīgs, mani no vīra atsvabināja
biedri komunisti.

— Ar mīļākiem cīnīties vēl garlaicīgāk…

— Ak tu, muļķa, muļķa zēns! Miesai var būt
daudz mīļāko, dvēselei ir tikai viens — mīļais, — 
viņas balsī iedrebējās tāda sirsnība, kādu nekad
nebiju dzirdējis.

Es novērsos, jo jutu, ka krūtīs mostas siltas
straumes, kuras — to zināju no sendienām — 
spēj aizskalot visus svētumus un sadzīves normas.
Es bēgu pats no sevis, jo domāju — nevarēju
nedomāt! — ka šinī mirklī sieviete sirsnīga.
Bet tie bij meli! Saprotiet: tie bij meli! Šī
sieviete spēja imitēt ari mīlas mirkļa sirsnību.

Cik maz, cik maz tad samaitāts vēl biju!
Tagad tam neticētu pat tad, ja to teiktu no altara
nokāpusi svētā Madonna. Bet toreiz sirds
sažņaudzās saldi mocošās nojautās, un kad
Ivona roku sniegdama jautāja: tu nāksi? teicu:
būšu.

Un atkal kā zēns, kā viņās tālās pirmās kaislības
dienās, gaidīju Ivonas nolikto stundu.
Tagad tā nebij pusnakts, — tā bij pilsoniskā pēcpusdienas
kafijas stunda, un nams, kas man bij
jāuzmeklē, atradās Rīgas lepnākā bulvarī.

Ivona mani saņēma smaidoša un svaiga.
Viņas drusku kliedzošais zīda uzvalks, no kura
plūda reibinošas smaršas, viņas matu kārtojums, 
kurā mirdzēja sīkiem dārgakmeņiem apbērta
stīpiņa, viņas slaidās kājas brokata kurpītēs, — 


viss runāja vienu un to pašu valodu:
esmu sieviete, kas spēj dot visu, ko tik vien vīrietis
var vēlēties. Un atkal, kā mūsu pirmo
mīlas dienu sākumā, jutos neveikls savā vienkāršā
pilsoniskā uzvalkā.

Ivona izveda mani cauri vairākām grezni
ierīkotām istabām nelielā ceriņu ziedu zilā buduarā.
Mēs dzērām no mazām, zeltītām tasītēm
kafiju, kuru Ivona ienesa pati, un nodevāmies
saldām atmiņām. Viņa gribēja zināt, kā
es ticis pie tiem pasakaini dārgiem briljantiem,
kurus viņai dāvināju kā kāzu dāvanu, un es viņai
stāstīju par drausmo ceļojumu klinšu pilsētā.
Viņa klausījās, galvu man uz pleca noliekusi un
čukstēja:

— Mīļais, neprātīgais zēns.

Visu laiku, kamēr sēdējām ceriņu ziedu zilā
istabiņā, jutos kā pasaku burvju valstībā. Viss
likās tīrs un skaidrs kā pirmā radīšanas dienā,
un ja viņa būtu man tur teikusi: paliec šo nakti
pie manis, es būtu palicis, neredzamās burvības
saldās saitēs sasiets.

Bet burvība izzuda, tikko izgājām zeltītā
zālē, kur gar sienām salti mirdzēja spoguļu
tukšie bezdibeni un no kristalbārkstīs ielenktām
lustrām lija asa gaisma uz baroka stila mebelēm.
Kaut gan te valdīja nevainojama elegance, tomēr
no pirmā acumirkļa man neizprotami likās,
ka viss apķerstīts svešām rokām un piezīdīts ar
kautko pretīgu, smagu. Steidzos atvadīties.

— Tu taču paliksi pie manis? — Ivona teica,
kārdinoši smaidīdama. 

— Nevaru, šovakar pienākums sauc mani
citur, — meloju sausi un nepārliecinoši, un biju
priecīgs, ka Ivona neuzstājās.

Es aizgāju. Dažas dienas pēc tam saņēmu
Ivonas vizitkarti. Vienā pusē stāvēja: lvona
Raiskaja, bij. ķeizarisko teatru aktrise; otrā — 
“Atnāc katrā ziņā pulksten deviņos: rādīšu
kautko interesantu.”

Ilgi šaubījos, tomēr, kad pienāca noliktā
stunda, apģērbos viesību uzvalkā un gāju. Ivonas
nāvēklis jau bij man pašam nemanot iezīdies
dvēselē pārāk dziļi. 

Pulkstenis rādīja desmito stundu, kad piezvanīju
pie pazīstamām durvīm. Šoreiz tās
pavērās tikai pusvirus, — cik tālu to pieļāva
durvju ķēde. Spraugā bij redzams sulainis iesirmu
bārdu, zelta pozumentiem apšūtā livrejā.

— Ko jūs vēlaties?

— Kundzi, — teicu izklaidīgi, par kautko
citu domādams. 

Sulainis aizvēra durvis, ne vārda neteicis.
Pirmā acumirklī man tas nelikās uzkrītoši, jo 
domāju, ka durvis aizver, lai izņemtu ķēdīti.
Bet tas nenotika, durvis palika aizvērtas.

Es taču nevarēju būt maldījies? Dzīvokļa
numurs bij tas pats. Piezvanīju otrreiz. Durvis
atkal pavērās pusvirus.

— Te taču dzīvo Ivona Raiskaja?

— Un vēl?

— Vēl? 

Šis sulainis sāka mani kaitināt. Nevarēja
taču būt, ka Ivona dzen ar mani jokus. Bet


varbūt... jau gribēju griezties un iet, kad pozumenti
šķirbā izzuda un tur pazibēja kas melns.
Tūliņ pēc tam nokrita ķēdīte un Ivona sniedza
man roku.

— Piedodiet, dārgais draugs, mana sulaiņa
neveiklību, — viņa teica, mani priekšnamā
vezdama. 

Nodevu sulainim, kurš uzreiz bij kļuvis uzbāzīgi
laipns, mēteli, cepuri un cimdus. Kad atgriezos, 
ieraudzīju Ivonu stāvam pie spoguļa
spilgtā elektriskā gaismā. Melnais, vijīgās
līnijās krītošais zīda uzvalks uzsvēra
viņas gandrīz mirdzoši baltās rokas, plecus
un seju, no kuras manī raudzījās nedzīva
miera pilnas melnas acis. Šis sievietes stāvs
no melniem un baltiem plankumiem pie milzīgā
spoguļa zeltītā rāmja likās tik noslēpumaini liktenīgs
un svešs, ka modās sajūta, itkā es būtu
iegājis sen aizmirstu dievu nepārredzami augsti
velvētā svētnīcā, no kuras nav izejas. 

Mirkli stāvējām klusēdami.

— Jums te nāksies redzēt lietas, — Ivona 
iesāka klusi, — par kurām visi runā, kuras atklātībā
nosoda, bet klusībā ... kad meklē mieru
un aizmirstību... nāk šurp, kur valdu es —  
princese Koko.

Melnbaltā sieviete smaidīja, bet vārdi izskanēja
dobji un smagi, kā būtu dvēseles svinaino
moku pielieti.


Divpadsmitā nodaļa

Sadegusi dvēsele

Man blakus uz atzveltnes loga iedobumā sēdēja
slaida auguma krieviete, ziliem riņķiem
zem acīm.

— Jau no bērna dienām man likās, — viņa
stāstīja, — ka pasaule, kurā dzīvojam, nav īstā.
Bet tad šī sajūta saldi mulsināja prātu; es mīlēju
nolīst dārzā, aizvērt acis un domās tēlot
īsto pasauli. Ak, ko es visu tur nesadomāju.
Jūs nekad neesat par to domājuši?

— Nē.

— Nu, tad jūs nezinat, cik tas jauki! Tikai
žēl atraisīties no sapņiem. Visgrūtāk, kad
sapņu saldā reibonī krīt pelēkās dzīves rūgtums.
Bet arvien vēl paliek cerība: tu varēsi sapņot,
kad gribēsi... Tu varēsi aiziet dārzā, būt
viena… 

Svešā sieviete iekritušām acīm turpināja
stāstīt, bet es vairs nedzirdēju. Pārsteigts,
tumša nemiera mocīts, vēroju viesus, kas raibās
grupās sēdēja uz atzveltnēm. Vispirms manu
uzmanību saistīja liels, zaļu drānu apklāts galds
zāles dibenā. Tur sēdēja vairāki frakās un smokingos
tērpti kungi; starp kungu melniem plankumiem
reljefi izdalījās, sienas milzīgos spoguļos 


atkārtodamās, dāmas elegantos, gaišos uzvalkos.
Tur spēlēja kārtis — bez šaubām uz
naudu, jo redzēju, ka spēlmaņi viens otram piebīdīja
dažādas naudas zīmes. Pati par sevi hazarda
spēle jau nebij nekas sevišķs, bet mani
pārsteidza, ka starp spēlmaņiem sēdēja cilvēki,
kuri ieņēma augstus amatus valsts dienestā.
Un tad visa šī sabiedrība... Manī atkal pamodās
tā pati nepatīkamā sajūta, kuru izjutu
dažas dienas atpakaļ pirmo reizi šaī zālē.

Iepretim, ap apaļu galdu zāles vidū, sēdēja
vairākas dāmas greznos uzvalkos, dziļiem krūšu
un muguras izgriezumiem. Ap kailiem kakliem
vizuļoja zelts, uz puderētām krūtīm mirdzēja
dārgakmeņi. Tur dzēra vīnu, smējās un tērzēja.
Gar sienām uz atzveltnēm nodalījušies sēdēja
vairāki pārīši, kuri, līdzīgi mums, dzīvi sarunājās.
Viesus veikli apstaigāja sulaiņi, piegādādami
dzērienus un saldumus.

Visu to, ko tagad stāstu, aptvēru vienā skatā,
un ne šī tik neparastā viesību aina bij tā, kas
radīja manī to tumšo nemieru, kas manu uzmanību
atrāva no nejaušās kaimiņienes stāsta.
Sīkas, tikko uztveramas savējādības tiklab pie
kāršu spēlmaņu, kā pie vidējā galda manī pamodināja
nepatīkamas aizdomas. Kur esmu
iekļuvis? Viesībās? Nē, — biju jau pārāk
daudz redzējis, lai nenoprastu, ka šinī zālē nav
viesības šī vārda parastā nozīmē. Bet kas?

Drīz sapratu, kas īsti notiek ap mani. Man
iepretim, pie apaļā galda zāles vidū, vēl pajauna
dāma, dzeltganu mežģiņu uzvalkā, izvilka


no platā krūšu izgriezuma mirdzošu kārbiņu,
nekautrēdamās izņēma no tās baltu oblatīti un
smaidīdama iemeta vīnā. Tad pacēla dzelteni
mirdzošo vīna glāzi pret gaismu un sapņaini
smaidīdama vēroja, kā kūst baltais pulveris.
Un es redzēju, kā viņa aizvēra acis, kā starojošas
laimes smaids pārlidoja nedzīvo balto
seju; tad pielika glāzi pie lūpām un dzēra. Ak
Dievs, kā viņa dzēra! Tā laikam slāpēs mirstošs
tuksneša ceļinieks dzer necerēti atrastu
ūdeni.

Es sapratu: sieviete dzēra kokainu. Un ja
to darīja tik atklāti, tad... Uzreiz man smadzenēs
smeldzoši skaidri atdzima Ivonas vārdi,
kurus viņa teica zālē ieejot: es — princese
Koko. Un nu sapratu, ka esmu iekļuvis kokainistu
un hazarda spēļu klubā! Bet pirmā acumirklī
šis atklājums manī nepamodināja ne
riebumu, ne dusmas. Radās tikai asa ziņkārība.
Kokainu un hazarda spēles pazinu pārāk labi
no saviem bēdīgiem piedzīvojumiem. Bet vesels
klubs, vesela sabiedrība, kas meklē aizmirstību
hazardā un kokaina reibonī! Tas bij
ari man kautkas jauns, un es kāri tvēru neparastos
iespaidus.

Svešā sieviete ziliem riņķiem zem acīm atmodināja
mani no pārdomām.

— Kad apprecas, visiem sapņiem beigas.
Kā tvanā aiziet pirmo mēnešu sāpju pilnā laime, 
līdz viss atkal kļūst pelēks, līdz riebumam
vienmuļīgs. Un kad tu zini, cik kuram kreklam 


pogu, ko runāsi no rīta, ko pie pusdienas
galda un vakarā gulēt iedama, tad..

Paskatījos runātājai ciešāk sejā: no viņas
stiklaini sastingušām acīm man pretim kliedza
kokaina trulais reibonis. Jā, tam vajadzēja tā
būt: seju klāja līdz idiotismam svētlaimīgs
smaids, bet runa bij saraustīta un glēva. Uzreiz
nepatīkami sajutu, ka man uz rokas atspiesta
viņas ļenkanā un pretīgi miklā delna.
Un tikai šī nepatīkamā ārējā sajūta iemeta apziņā
asu riebumu... atvilkos no sievietes un
sāku domāt, kā aiziet no viņas. — 

Aiz apaļā galda zāles vidū tagad stāvēja
Ivona. Uztraukts meklēju saskatīt ari viņas
sejā kokaina skurbuma raksturīgās zīmes, bet
tur tās, par laimi, neatradu. Seja bij bāla, bet
dabīga. No savas nesakarīgi runājošās kaimiņienes
neatvadījies, piecēlos un piegāju pie Ivonas.
Viņa mani saņēma ar laipnu neziņas
smaidu. 

— Gribu atvadīties, — teicu sausi.

— Kālab?... — viņa jautāja, joprojām smaidīdama, 
bet tad mūsu skati sastapās, un viņa
manā sejā laikam izlasīja ko tādu, kas viņai
lika palikt nopietnai.

Mēs gājām uz durvju pusi, neviena uzmanību
nesaistījuši, jo te, patiesību runājot, katrs
bij atdevies vienīgi savai kaislībai un par citiem
neinteresējās.

Zāles durvīs, kad neviens vairs nevarēja
mūs dzirdēt, viņa apstājās un ieskatījās man
cieši sejā.


— Tu neiesi! — viņa teica.

— Jūs maldaties, ja domājat, ka esmu sagatavots 
upuris jūsu kokaina klubam, — atteicu
asi.

— To es nedomāju. Bet neķildosimies te.

Viņa paņēma mani zem rokas un aizveda
pa pustumšo koridoru ceriņu ziedu zilā buduarā.
Veiklu, ievingrinātu rokas griezienu aizslēdza
durvis.

— Negribēju tevi apvainot. Domāju, ka tevi
tas var interesēt.

— Kas? Kokainisti? Esmu to jau izbaudījis
līdz riebumam.

— Ari tu? 

— Jā, ari es.

— Un tagad?

— Esmu, kā redzi, no tā atteicies. Man tas
nelīdzēja.

— Negribas ticēt!

Ko man bij atbildēt? Sabiedrībā un pašu
kokainistu aprindās valda uzskats, ka katram,
kas kaut vienu vienīgu reizi pieskāries kokainam, 
nav atgriešanās. Kokains ieguvis suģestējošu
varu: vieni, kam tas vēl nav pieskāries,
bīstas viņu kā nāvi, ap citiem, kas viņu ieelpojuši, 
tas apvelk nepārkāpjamu burvju loku.
Patiesībā tā nav. Es meklēju aizmirstību, bet
viņš deva tikai tumšu nemieru, galvas sāpes
un riebumu pašam pret sevi. Tālab no viņa
novērsos kā no nekam nederīga līdzekļa.

— Neķildosimies, — teicu, savas pārdomas


pie sevis paturēdams. — Bet kā gan jūs... kā
jūs, Ivona, varējat krist tik zemu?

— Kokains...

— Nieki, es nerunāju par kokainu! Ar sevi
cilvēks var darīt ko grib. Kas tur citiem daļas?
Bet jūs?... Neesmu bērns, — es taču saprotu,
ka jūs savā mājā esat ierīkojuši kokainistu klubu. 
Jūs esat…

— Neteic! — viņa izdvēsa, rokām seju aizklādama.

Ir tādi brīži, kad pietiek ar vienu vienīgu
skatu, lai iesietu dzīvē mezglu, — niecīgu, bet
liktenīgu. Tu vari iet, kurp gribi, bet vienmēr
atdursies pret viņu: mezgls sasiesies pie mezgla,
līdz visi tie savīsies nesaraujamā cilpā, kas aptīsies
tev ap kaklu un... Ak, visu to zināju
jau sen, bet vēl nesapratu, ka visbriesmīgākā
cilpa sāk sasieties taisni tad, kad dvēselē mostas
līdzjūtība. 

Es redzēju Ivonas karaliski lepno stāvu nevarīgi
saliektu un — manu dvēseli pārpludināja
dedzinošs skumju sāpju vilnis. Acumirkli
man likās, ka pār mums abiem nogulies kas neaptverami
smags, un es jutos līdzvainīgs šīs
sievietes nelaimē. Itkā mēs abi būtu piekalti
pie vienas klints, un abu dvēseles plosītu viens
un tas pats maitu putns. Un es neaizbēgu, kā
to vajadzēja darīt, no ceriņu ziedu zilās istabas, 
bet nosēdos Ivonai blakus uz atzveltnes
un glāstīju viņas kailo roku. 

— Neraudi, Ivona... — teicu un apklusu,
jo nezināju, ko tālāk runāt. 


— Es neraudu, — viņa atteica pēc brītiņa
klusi. — Mani tikai pārņēmis briesmīgs nogurums
un bailes.

Jā, šī sieviete vairs nevarēja raudāt, bet
kad viņa atņēma rokas no sejas un paskatījās
manī, no viņas acīm kliedza tāds sāpju bezdibens, 
ka man likās: es redzu senitaļu altara
gleznas svēto.

— Kad dvēsele izdegusi, tad te, krūtīs, viešas
tumšs tukšums, tad... brīžiem briesmīgi
salti pirksti savelkas ap sirdi, un liekas, ka viņi
salauzīs tukšo riekstu čaumalu gabalu gabalos
... aptrūks elpas un... visam būs gals. Negribas
vairs ne domāt, ne cīnīties. Liekas,
velti... jau par vēlu... Kautkas neatvairāms
un nežēlīgs tevi panācis neprātīgā skrējienā,
kur nav vairs nekā, uz ko atbalstīties, aiz kā
paslēpties. Tik tava izdegusē sirds un vēl kas
briesmīgs...

Jā, tā tas ir. To biju izjutis ari es un sapratu, 
ko šinī acumirklī jūt nevarīgi sabrukusē
sieviete. Kā es varēju aiziet, kā varēju viņu
atstāt vienu? Es taču šo sievieti mīlēju...

— Un tu domāji tukšumu aizpildīt ar kokaina
skurbumu? To es vēl saprastu, bet šis ... 
šī… 

— Es to negribēju... Tici man, es to negribēju.
Sākumā pat nezināju, kurp eju, ko
daru. Bet tad tas viss sapinās vienkopus. Es
jau tev stāstīju par to... par to muižas centra
rentnieku. Viņš uzsāka visu to lietu... kopā
ar…


Te Ivona minēja cilvēku, kuram tai laikā bij
ievērojama loma sabiedrībā.

— Viņi nopirka šo dzīvokli no kāda barona,
viņi atjaunoja istabu iekārtu, viņu aģenti un sulaiņi
rīko šos vakarus. Es esmu tikai ārīgs
un pievilcīgs aizkars, vairāk nekas. Bet tad
es pieķēros šai lietai. Bij mirklis, kad viņi
gribēja tikt no manis vaļā, bet es neatlaidos.
Pati dabūju sev jaunu pasi un piedraudēju, ka
necietīšu klusu, ja... Jo redzi: es domāju, ka
ar šo klubu esmu atradusi līdzekli atriebt savu
nopostīto dvēseli. Ak, tu nezini... tu nezini...

Un tad viņa stāstīja savu drūmo stāstu par
bēgšanu no Krievijas, par izvarošanu un aplaupīšanu.

— Viņš dzīvo te — pusoficials, pusnelegals
savas valdības aģents. Tālab paliku Latvijā.
Es nevaru dzīvot, ja viņa dvēsele nesamīta.

Es klausījos Ivonas saraustītā runā, bet nepiešķīru, 
par nožēlošanu, viņas pēdējiem vārdiem
to vērību, kuru tie patiesībā pelnīja. Tad
man likās, ka tā histeriskas sievietes fantazija.
Es domāju par citu. — Ivona instinktivi uztvera 
manu domu gaitu un nekautrīgi pārgāja pie jautājuma, 
kuru viņai nekad nebūtu uzstādījis.

— Jā, esmu piederējusi daudziem vīriešiem.
Es apprecēju vīru, kuru nemīlēju, kurš man
riebās. Bet nekad — saproti: nekad! — neesmu 
piederējusi pret savu gribu. Tā bij rotaļa — 
cīņa par dzīvi un viņas ērtībām. Un visam
tam nebij nekāda sakara ar manu dvēseli. Bet
rupji salauzt un smieties!... Kad es aizveru


acis, es vienmēr, vienmēr redzu to ainu. Kā ar
sakarsētu dzelzi viņa ierakstīta manā atmiņā!... 
Agrāk es smējos, kad citi runāja par
dvēseli: man tādas nebija. Tagad es zinu, ka
ari man viņa ir: viņu atmodināja apvainojums.

Tanī naktī Ivona manā priekšā atvēra šausmīgu
bezdibenu, no kura līdz ar līdzjūtību dvēselē
no jauna ieplūda mīlestība. Bet varbūt
tur jau tad bija kas vairāk? Tobrīd par to nedomāju, 
bet mierināju viņu, kā mazu bērnu.

Un tālāk? Es neuzmeklēju, kā to man pirmā
acumirklī diktēja mans pilsoņa pienākums, tuvāko
policijas iecirkni, es nenodevu noziedzīgo
perēkli, bet kļuvu Ivonas mīļākais. Atkal likās, 
ka atgriezušās seno neprāta dienu saldās
reiboņa naktis, tikai šoreiz sāpju apēnotos glāstos
iepinās maigi mierinājumi un mīlas vārdi.

Tas bij visbriesmīgākais. Ari mana dvēsele
bij sadegusi, ari es meklēju jaunu saturu.
Kad pēc kārtas biju izmēģinājis un atmetis kā
nederīgu visu, ko šim nolūkam sniedza pēckara
dubļainā dzīve, necerēti uzgāju cerību tur, kur
to nebiju meklējis. Kādā studentu vakarā iepazinos
ar meiteni — baltu un skanošu, kā pavasara
rīts. Vismaz man tas tā likās. Starp
mums pamazām, laiku pa laikam satiekoties,
bij sasējušies maigas simpatijas pavedieni. Un,
lūk, man likās, ka šī baltā, kautrā un nesavtīgā
mīla spēj dot to, kā man nebija: jaunu saturu
dvēselei un dzīvei.

Tiesa, brīžiem mani māca smagas pārdomas: 
vai man tiesības saistīt šo pavasarīgi ziedošo 


dvēseli ar savu izdegušo, dubļiem aptraipīto? 
Vai tas nebij tas pats neķītrais izgudrojums, 
kuru mūsdienu modernā medicina ceļ
priekšā kā zinātnes augstāko sasniegumu: atjaunot
večus ziedošās jaunības asinīm?

Taisni šīs pārdomas nomāca manu dvēseli
tai brīdī, kad sastapos ar Ivonu no jauna. Un
nu... grūti aprakstīt to pekli, kas savilkās dvēselē, 
kad otrā rītā, no Ivonas reibinošiem skūpstiem
atrāvies, izgāju uz ielas un, mirdzošā
ziemas rīta apņemts, skaidri sapratu, kas noticis.


Trīspadsmitā nodaļa

Meitenes smiekli

Ārēji mana dzīve ritēja pa vecam. Rītos
kārtīgi ierados darba vietā, nostrādāju noteiktās 
stundas, lai tad dotos klusā restoranā paēst
pusdienu. Darbs, kuru man, pasaules klaidonim
un anarchistam līdz sirds dziļumam, bij
izraudzījis liktenis, izrādījās vairāk kā vienmuļš
un nenozīmīgs. Bet es uz šo pretrunu
skatījos filozofiski, kā uz vienu no tām likteņa
ironijām, kuras dzīvē tik parastas, un kaut gan
savam darbam sevišķi nenodevos, tomēr izturējos
pret to ar zināmu cienību, kā pret vienu
manis paša tik karsti tīkotās valsts funkciju.

Vakaros pa vecam dažas stundas pavadīju
kafejnīcā, nododamies vieglam flirtam. Cik
daudz šinī mākslā neaprakstāmu pāreju un
smalku noskaņu! Zinu, prātīgs cilvēks, kurš
kautko jēdz no biržas, vekseļiem un valsts pabalstiem, 
pie tam prot skaļi runāt par idealiem
un pilsoņa pienākumiem, par to visu nicinoši
paraustīs plecus. Nu — lai! Es tomēr palieku
pie uzskata, ka tas bij labākais, ko tanīs dienās
varēju atrast mūsu jaunās valsts dzīvē.
Saskatīties, pasmaidīt sievietei, par kuru tu
nekā nezini, kuru tu, varbūt, nekad vairs nesatiksi 


un kuru, galvenākais, tu nemaz negribi tuvāk
pazīt. Lai slīd garām kā ēnas, maigas, saldas
vai vienaldzīgas, — tam nav nozīmes. Un 
nekā neiegūdams, nekam nepieskārdamies, tu
nogremdējies vislabākā filozofijā — vienaldzības
filozofijā. Ne tu kādam vajadzīgs, ne tev
kāds vajadzīgs.

Kādu pusgadu pirms atkalsatikšanās ar
Ivonu man bij radusies paraša divus — trīs vakarus
nedēļā pavadīt kopā ar Veroniku, — 
meiteni, ar kuru iepazinos studentu izrīkojumā.

Veronika bij vienkārša meitene, — provinces
pilsētiņas bagātnieka meita. Nevaru teikt,
ka viņa bij skaistule. Mazliet līkās kājas, paplatās
rokas un ziņkārīgi uz augšu saspiestais
deguna galiņš gan neiederas skaistas sievietes
šablonā. Bet viņā bij, likās, neizsmeļami daudz
aizraujoša spēka un svaiguma; viņai bij debešķīgi
sārti vaigi, ģimnastiskos vingrinājumos
rūpīgi attīstīts stāvs un ticība savam mērķim:
kļūt studētai sievietei. Pēdējā bij tā, kas mani,
katru ticību atmetušu cilvēku, saistīja pie viņas.

Vakaros, kad viņai lekcijas neievilkās pārāk
vēlu, uzmeklēju viņas mazo, bet glīti iekārtoto
istabiņu, un mēs vai nu apmeklējām kādu izrīkojumu, 
vai gājām pastaigāties. Veronika
dzīvi interesējās par visu, un mēs varējām
veselām stundām runāt par dzīves problemām
un zinātnes idejām. Šīs sarunas cienīju, kā
vecs dzērājs ciena alkoholu, jo tās mani aiznesa
atpakaļ pie tām dienām, kad es pats, students 


būdams, līdzīgu jautājumu apspriešanai
veltīju neskaitāmas bezmiega naktis. Tiesa,
dzīve bij kļuvusi citāda un zinātnes problemas
krietni vien pavirzījušās uz priekšu, taču laikam
pakaļ nebiju palicis: mēs sapratāmies diezgan
labi. Un dvēselē modās kluss prieks, kad
noskārtu, ka starp mani un Veroniku attīstās
kas vairāk, nekā tikai labu paziņu attiecības.
Protams, brīnumiem vairs neticēju, taču izdegusē
un visos sapņos pieviltā dvēsele drīkstēja
cerēt te gūt atpūtu. 

Tad manā dzīvē, kura bij kļuvusi krietni
mierīga, negaidīti iepinās Ivona ar savu sātānisko
skaistumu, samītas dvēseles mokām un
visu to troksni, kas valda dzīves tirgū. Ja līdz
šim vakarus dalīju starp flirtu kafejnīcā un sarunām
ar Veroniku, no kurām atgriezos savā
klusā istabā, lai zaļās lampas mierīgā gaismā
nodotos modernam romanam vai zinātniskam
apcerējumam, tad tagad tam visam pievienojās
vēl Ivona un mani vakari bieži nobeidzās kaislu
glāstu naktīm, no kurām seja kļuva bālāka un
soļi gurdenāki. Bet nevien šīs ārējās pazīmes, — 
dvēsele piepildījās pretrunām, no kurām pēdējos
gados biju puslīdz atradis.

Sākumā, pie Veronikas ierodoties, mani mocīja
sirdsapziņas pārmetumi, tomēr man vēl
izdevās sevi apmierināt un attaisnot domām,
ka neesmu viņai nekā solījis, ka mēs esam tikai
draugi, kuriem kopējas garīgas intereses. Tagad
es to centos varbūt biežāk, nekā tas bij
vajadzīgs, uzsvērt sarunās, taču notikumiem pinoties, 


pats sajutu, ka esmu iekļuvis melīgā stāvoklī, 
kurā prāta veidotie attaisnojumi maz derīgi.

Mana un Ivonas mīlestība, pamatos joprojām 
tīri miesīga, man likās neatvairāma
kā pagātne, no kuras neviens nespēj atsvabināties.
Kas ari nenāktu, no viņas atrauties es
nespēju. Bet tikpat nepieciešama man likās
Veronika ar mūsu garām un sirsnīgām sarunām
par visu, kas aizskar cilvēku garīgo dzīvi. Cik
bēdīgi un smieklīgi tas ari neizklausītos, šīs
sarunas bij vienīgās, kas mani vēl saistīja ar
kulturas dzīves augstākām interesēm. Un kā
nevarēju aiziet no Ivonas tvanainiem glāstiem,
tā nevarēju iztikt bez Veronikas.

Tā mana dvēseles dzīve pārvērtās mocošā
pretrunā — parādība, kas manai dabai vienmēr
bijusi sveša. Nevaru slēpt, ka šāda izturēšanās
pret abām sievietēm man likās nekorekta
un nosodāma, tomēr man trūka spēku pārvarēt
šo bezraksturīgo divdabību.

Bet dzīve necieš divdabību. Necieta to ari
šoreiz. Kamēr es sevi mierināju un attaisnoju
visdažādākiem sofismiem, viņa sagatavoja visnežēlīgāko
atmodu.

Diendienā ar Veroniku satiekoties, nemanot
biju ieguvis pie viņas zināmas priekšrocības.
Parasti viņas dzīvokļa saimniece, durvis atvērusi 
un ielaidusi, nelikās vairs par mani zinis.
Es mierīgi gāju pa pustumšo koridoru uz Veronikas
istabu, kurā bieži vien iegāju nepieklaudzinājis.
Šo vaļību un viņas ļaunās puses


pirmo reizi skaidri nojautu kādā pavasara vakarā.
kad no kafejnīcas nākdams, atkal iegriezos
pie Veronikas. Mēteli koridorā pakāris un
kautko pie sevis domādams, biju atvēris Veronikas
istabas durvis bez klaudzināšanas. Un te
nu ... te ieraudzīju kautko, ko vismazāk biju
gaidījis, kaut gan nekā pārdabiska tur nebija.

Pirmais, pie kā istabā ieejot aizķērās mani
skati, bij nekārtībā uz krēsliem un grīdas izsvaidīti
apģērba gabali. Ka starp sievietes uzvalka
daļām atrodas ari vīrieša, to saskatīju
drusku vēlāk, kad pirmā apmulsumā jau biju
paspēris pāris soļus uz iekšu un saskatījis uz
divana, kuru no durvīs stāvētāja slēpa viegls
dzeltena zīda aizkars, divu gulētāju — Veronikas
un kāda jauna cilvēka — galvas.

Kaut gan krūtīs iedzēla kas nepatīkami sāpīgs, 
tomēr ārēji uzturēju parasto mierīgo izteiksmi, 
kas man, tik daudzos vēl kļūmīgākos
stāvokļos bijušam cilvēkam, nemaz nenācās
grūti. Tiesa, skats bij negaidīts, taču redzēts.
Es laikam pat pasmaidīju un, uz durvju pusi
kāpdamies, lūdzu atvainot.

No tūlītējas aiziešanas mani tomēr atturēja
pati Veronika, kas, segu nogrūdusi, izlēca istabas
vidū. Viņai mugurā bij veļa — priekšzīmīgā
kārtībā. Nekādi nevarēja teikt, ka viņa
šinī mirklī izskatītos nepieklājīga. Mēs saskatījāmies
un man negribot kļuva neomulīgi. No
meitenes uztraukumā nobālējušās sejas manī
raudzījās naidā dzirkstošas acis.

— Nu, nu... smejaties taču! — viņa kliedza 


aizsmakušu balsi un, rokas dūrēs savilkusi, 
panācās uz manu pusi; viņas vingrais stāvs pie
tam atgādināja triecienam sagatavotu atsperi.

Nē, smieties es nevarēju; nesapratu ari, kādēļ
man tas jādara. Domāju, ka tas vienkārši
pārsteiguma un nervu uztraukuma radīts neloģisms.

— Pazemīgi lūdzu piedošanu... es tiešām
nevarēju paredzēt, — teicu, cik spēdams, mierīgi
un vēru durvis.

— Tu... tu, neģēlis! — noskanēja aiz
manis.

Kas tālāk notika, nezinu, jo steidzīgi uzvilku
mēteli un aizgāju. 

Tiešām, dīvaina cilvēka dvēsele. Veronika
bij sieviete — ar visu, kas saistās ar šo faktu,
bet līdz tam brīdim šī mūsu attiecību šķautne
man bij likusies kā miglā tīts tāls priekšmets,
kuru gan zin esam, bet par kuru nedomā. Tiesa, 
brīžiem — sevišķi pirms atkalsatikšanās ar
Ivonu, mani nodarbināja domas par klusu kopdzīvi
ar šo meiteni, bet viss tas likās tik tālu
nākotnē, ka uz patreizējo neatstāja ne mazākā
iespaida. Bet tanī vakarā mani visdziļāk aizskāra
taisni šī attiecību šķautne. Tiesa, bij ari
citas sajūtas. Man likās, ka kāds iemetis sejā
ko dubļainu un aptraipījis manus visbaltākos
sapņus. Tak tā bij maza pašapmānīšanās. Patiesībā
jutos aizskarts kā vīrietis, kaut gan uz
to man nebij nekādu tiesību.

Būtu pārspīlējums, ja teiktu, ka manas sāpes
tanī vakarā bij sevišķi asas: cilvēkam,


kam, kā man, nācies mūžā aprakt tik daudz
sapņu un vilties tik daudzās cerībās, — tādam
cilvēkam grūti kautko pārdzīvot asi. Galu galā
viss notrulinās, — notrulinās ari sirds. Tomēr
tanī vakarā pirmo reizi nosēdos Ivonas klubā
pie zaļā galda un paņēmu kārtis. Laime man
gan neuzsmaidīja.

Otrā dienā Veronika piezvanīja pa telefonu.
Viņai kas ļoti svarīgs man sakāms. Kaut gan
šī satikšanās nesolīja nekā patīkama, taču atteikties
no tās man nebija tiesības, jo mūs saistīja, 
kā to pats vairākkārt biju uzsvēris, tikai
garīgas intereses. Vai tad es drīkstēju izrādīt,
ka vakarējais notikums tās iznīcinājis? Tad
jau būtu nodevis pats sevi.

Veronika ieradās pie manis noteiktā laikā,
nometa moderno mētelīti kaktā uz krēsla un
ieurbās skatiem man sejā.

— Nu? Tu esi apmierināts?

— Par ko? Nesaprotu!

— Redzēji, kāda es patiesībā?

— Kas man tur, mīļais draugs, daļas? — 
centos runāt samierinoši.  — Tā tava darīšana.
Tikai man liekas, ka šādos brīžos labāk pieslēgt 
durvis…

— Viņām vajadzēja palikt neaizslēgtām! — 
Veronika atcirta ar uzsvaru.

— Nesaprotu... pašiem un citiem neveikli…

— Saki, kas tu esi? Cilvēks vai? …

— Apsēdīsimies, Vero…

Sāku noprast, ka ari viņai kas smags uz


sirds. Mēs bijām draugi un man bij jābūt, neatkarīgi
no paša jūtām, viņai palīdzīgam.

— Pie velna ar tavu sēdēšanu un runām, — 
viņa atraidīja: balss atkal kļuva aizsmakusi,
bet skatos iemirdzējās vakarējais naids. — Saki,
kam tu nāci pie manis? Kam tu sēdēji caurus
vakarus? Kam tu runāji tās gudrās runas?

— Man patika... Dzīve tik sekla un neglīta, ka …

— Ak, tad sarunu dēļ tu nāci?

— Jā…

— Un tu domāji, ka esmu runājoša mašina?

— To nu gan nedomāju.

— Ak, tu to nedomāji! Tu, varbūt, vēl domāji
par savu patiku... runāt par idejām, kad
pie citām sievietēm biji atēdies glāstus un skūpstus! …


Viņa sāka smieties asi un nicinoši.

— Nerrs... nerrs tu esi ar savām runām!
Un es tevi nicinu, — saproti: nicinu! Tas puika, 
ar kuru vakar izspēlēju to traģikomediju, bij
piena puika, bet viņš zināja, ko nozīmē sieviete.
Es viņu padzinu… bet ari tu... ari tu
nekad neieņemsi to vietu, pēc kuras... viņš tā
tīkoja...

Viņa paķēra mēteli un izskrēja. Bet es stāvēju
un nevarēju pateikt, vai viņas pēdējo teikumu
saraustīja smiekli vai asaras. Tā bij mūsu
pēdējā saruna. Bij skaidrs, ka pie visa notikušā
vainīgs vienīgi es. Bet lietu izlabot,
kaut gan, objektivi ņemot, tas bij viegli, vairs
nespēju. Kas būtu iznācis, ja mūsu attiecības


sasietos no jauna? Pie tā, ko vienīgi drīkstēju
no mūsu attiecībām prasīt, pie sarunām par
idealām vērtībām, atgriezties nevarējām. Pēc
mūsu pēdējās sarunas tas bij vairāk kā nepārprotami.
Veronika prasīja vairāk. Un viņai
bij tiesība prasīt. Ka viņa nepiekāpsies, to apliecināja
pēdējie vārdi. Bet atsaukties uz viņas
izmisuma pilno saucienu nedrīkstēju, jo tad
būtu nevien viņas priekšā, bet ari pat priekš
sevis neattaisnojams nelietis. Jā, nedrīkstēju
un ari nevarēju: Ivonas mīla bij mani ielenkusi
neglābjami.

Un es gāju, kurp mani veda mana tveicainā
mīla. Gāju tiešām neglābjami, jo līdz ar Veroniku
zaudēju pēdējo sakaru ar ideju un idealu
zemi. Sākumā gan negribēju to atzīt, bet notikumu
nežēlīgā loģika drīz vien izklaidēja pēdējās
iluzijas. Gandrīz katru vakaru ierados
pie Ivonas, un ja ari atturējos no kokaina, tad
viesošanās pie zaļā galda kļuva arvien ilgāka.


Četrpadsmitā nodaļa

Vientuļā muiža

Es spēlēju apdomīgi: uz to mani spieda
mani aprobežotie naudas līdzekļi. Bet tas mani
nekaitināja. Tanī periodā kārtīm pār mani
vairs nebij hazarda maģiskās varas. Spēlēju,
lai piepildītu vakarus, kuri bij kļuvuši tik tukši.
Vienaldzība pret spēli un viņas iznākumiem
deva iespēju mierīgi novērot un novērtēt pretiniekus, 
kurus hazards turēja neglābjami savos
smacējošos apkampienos. Priekš manis tas bij
diezgan komisks skats. Kaut gan spēle bij
gausa un likmes niecīgas, tomēr spēlētājiem
drebēja rokas, liesmoja skati un aizrāvās elpa.
Aiz kārtīm slēpdamies, skatījos un domāju, cik
viegli te iedzīvotos naudā pat visvientiesīgākais
no maniem Sibirijas kāršu partiju biedriem.
Patiesību runājot, tā bija ne hazarda spēle, bet
bērnu rotaļa. Un tomēr — cik daudz traģiski
asu pārdzīvojumu viņa deva maniem galda biedriem.
Ja līdz tam laikam nebūtu iemācījies
nicināt cilvēkus, tad te to katrā ziņā būtu iemācījies: 
pat šī bērnišķīgi vientiesīgā rotaļa viņiem
likās aizraujošs pārdzīvojumu avots! 

Kokainisti šķita daudz interesantāki, bet no
tiem instinktivi vairījos. Zināju, ka dvēselē sasējusies 


cilpa; vajadzēja tikai naglas, lai pakārtos.
Nu lūk, es baidījos kokainā atrast šo pēdējo
naglu.

Tā pienāca pavasaris. IIona pārcēlās dzīvot
jūrmalā. Uz turieni, likās, bij pārvietots
ari hazarda klubs, bet tas neatradās vasarnīcā,
kur dzīvoja Ivona. Tālab uz laiku mans sakars
ar to pārtrūka. Es to nožēloju, jo kāršu spēle
man bij, kā jau minēju, vienkārši laika kavēklis; 
tagad tās vietu ieņēma gari ceļojumi gar
jūrmalu Ivonas sabiedrībā. Mērenā dzīve priedēs
un peldēšanās jūrā atstāja uz mani dzīvinošu
iespaidu; man jau sāka likties, ka esmu
laimīgi izkļuvis ārā no pagājušās ziemas garīgā
un moraliskā tvana. Ari Ivona likās pavisam
citāda: viņa bij mierīgāka un sirsnīgāka.
Viņa nodevās vingrošanai un peldēšanai, kopa
puķes un pati rūpējās par saimniecību. Bij pat
vakari, kad atkal dzirdēju viņu bezbēdīgi smejamies.
Šādos brīžos man pamirdzēja domas
par citādu dzīvi. Bet tad viss atkal sagriezās
ārkārtīgā chaosā.

Kādu vakaru, parasto gājienu gar jūrmalu
veicot, Ivona negaidot jautāja:

— Vai tu nevēlies iepazīties ar monarchistiem?

— Vai tādi vēl ir pasaulē? — atbildēju smaidīdams
ar jautājumu, jo pirmā acumirklī nodomāju, 
ka Ivona joko.

— Vairāk, nekā tu un tavi tautieši domā, — 
viņa atteica nopietni.

— Īsti?


— Jā, visīstākie.

— Negribas ticēt, ka tādi ir... un ja ir, tad
ne te, Latvijā. 

Ivona brīdi klusēja.

— N—jā, jūs, latvieši, dīvaini cilvēki: dzīvojat
virs krātera un neticat tam...

— Tu pārspīlē vai nu mūsu dumjumu vai
aukstasinību.

— Nē, tā vienkārši neziņā... varbūt naiva
vientiesība. Vai tev kāds ticētu, ja mēģinātu
nopietni stāstīt par ... mūsu klubu ?

Ivonai bij taisnība. Tas bij tad, kad mūsu
kokainu panamas vēl nebij atklātas, un sabiedrība
kokaina briesmas saistīja tikai ar Franciju
un Krieviju. 

— Kāda gan interese būtu monarchistiem
gar Latviju? — norūcu, lai izbeigtu sarunu, jo
man nebij ne jausmas, ka Ivona to uzsākusi nopietnā
nolūkā.

— To es īsti nezinu, bet varu dot iespēju šo
jautājumu noskaidrot... ja tu nebīsties.

Ivona mani ieinteresēja, varbūt aizskardama
manu patmīlību. 

— Labprāt, ja ceļojums nav pārāk garlaicīgs.

— Nē, tikai dažu stundu brauciens pa dzelzceļu.
Bet par to tev kautkas jāapsola.

— Un tas būtu?

— Tur, kur tu nobrauksi, satiksi kādu manu
tautieti, viņu sauks Aleksandrovu. Tev jāatved
viņš pie manis.

Es apsolījos, nedomādams par solījuma sekām, 


jo arvienu vēl nespēju ņemt Ivonas priekšlikumu
nopietni.

Taī vakarā par to vairāk nerunājām, bet dažas
dienas pēc šīs sarunas kādu vakaru, kad,
tēju padzēruši, sēdējām vasarnīcas balkonā,
Ivona iznesa no istabas un pasniedza man pāris
dokumentus. Tur bij kāda ne visai saprotama
apliecība un pase uz man nepazīstama cilvēka
vārda.

— Pase tev, varbūt, nebūs nemaz vajadzīga,
taču drošības pēc paņem līdz. Savu katrā ziņā
atstāj mājā: viņi jau zin, kā sauc braucēju īstā
vārdā. Apliecība būs katrā ziņā jāuzrāda: tās
saturu katram gadījumam paturi atmiņā. Tevi,
vecu revolucionaru, šinī ziņā, liekas, nevajadzēs
mācīt.

— Kam visa šī maskošanās? — jautāju nesaprašanā.

— Tu brauksi kā Latvijas monarchistu pārstāvis
uz kādu ļoti svarīgu apspriedi.

Ivonas izturēšanās un nepacietības pilnā
balss noskaņa atņēma katru pamatu šaubām.
Bet reizē ar klīstošām šaubām mani apņēma
nepatīkama pārsteiguma sajūta.

— Kas tu īsti esi? Nezināju, ka tu nododies
politikai.

— Politikai? Tu maldies, — tā mani pavisam
neinteresē. Tālab ari mierīgu sirdi nododu
tavās rokās viņu noslēpumus.

Tālākā sarunā Ivona minēja kādu nelielu staciju
Kurzemē un dienu, kad man jāizbrauc.

— Stacijā tevi un varbūt vēl dažus citus


sagaidīs zaļganpelēks auto. Šoferim tu pateiksi
paroli: par dzimteni! Vairāk runāt nevajaga.
Līdz nokļūsi noliktā vietā...

— Bet ko tad lai tur saku?

— Nezinu... Varu teikt tikai vienu: tu
reprezentēsi Latvijas monarchistus jauno valstu
delegatu konferencē. Pārējais jāizdomā
pašam.

Kaut gan visa šī lieta ar monarchistiem likās
vairāk kā neticama, taču nebij šaubu, ka kāda
avantura tur pinas. Senais avanturista gars
ņēma virsroku un noteiktā dienā devos ceļā.

Ivonas minēto staciju sasniedzu vēlu vakarā.
Vieta bij man nepazīstama, kādēļ automobili
atradu tikai pēc ilgākas meklēšanas. Bet viņš
bij!

Piegāju pie šofera un pateicu paroli. Ne vārda
neatbildējis, viņš atvēra durvis; es iekāpu.
Automobilis bij slēgts un tumšs, bet iekāpdams
jutu, ka kāds jau tur ieņēmis vietu. Dažus
acumirkļus pēc manis iekāpa vēl viens braucējs.
Tad automobilis iedūcās un sāka ripot.

Ceļš bij gluds un līdzens; pēc apmēram pusstundas
brauciena apstājāmies pie kādas ēkas,
kas ārēji atgādināja vidējas muižas dzīvojamo
māju. Viss bij tumšs, tikai vienā otrā stāva
logā mirdzēja vāja gaisma. Kad no nelielās
verandas atskatījos atpakaļ, likās, ka māja atrodas
mežā. Visapkārt pret nakts zilām debesīm 
melnojās egļu galotnes. Negribot kļuva
baigi un roka ciešāk satvēra kabatā katram gadījumam
līdzpaņemtā revolvera rokturi.


Mūs saņēma, joprojām tumsā, cilvēks, kurš
mazliet lauztā latviešu valodā lūdza sekot. Klusēdami
uzkāpām otrā stāvā...

Kad istabā iedegās svece, viņas drebošā
gaismā ieraudzīju manu pavadoni — sirmu kungu
pelēkā vasaras uzvalkā. Pēc sulaiņa viņš
neizskatījās, kaut gan visu laiku izpildīja tā
pienākumus.

Viņš pamāja uz smagiem aizkariem aizklāto
logu un teica:

— Varat kustēties droši. Tikai rīt pirmais
darbs — atvilkt priekškarus!

Un izgāja.

Baigā sajūta, kas mani pārņēma uz lieveņa,
bij izgaisusi. Pārlaidu skatu vairāk kā vienkārši
ierīkotai istabai, izģērbos un izpūtu uguni.

Otrā rītā, atmodies, steidzos izpildīt mana
nakts pavadoņa rīkojumu — atvilkt priekškarus, 
jo kāroju redzēt, kur atrodos. Saule bij
uzlēkusi, bet vēl slēpās aiz kokiem. Tas, ko naktī
biju noturējis par mežu, patiesībā izrādījās labi
kopts parks, kas, kā vēlāk pārliecinājos, ielenca
muižu no visām pusēm, paslēpdams to garāmgājēju
skatiem. 

Brokastis ienesa tas pats sirmais kungs pelēkā
uzvalkā.

— Jūs, liekas, te pirmo reizi, — viņš teica
laipni, pētošu skatu man uzmetis. — Lūdzam
jūs izturēties tā, itkā jūs atrastos kurortā. Kopējās
telpas un parku lietojiet bez kautrēšanās,
tikai turaties pēc iespējas tālāk no cilvēkiem.

Pēc brokastīm izgāju koridorā. Te atkal sastapu 


savu laipno apkalpotāju. Viņš stāvēja pie
loga un smaidīdams vēroja kautko pagalmā.
Garām ejot paskatījos viņa skatu virzienā. Ne
visai platā pagalma otrā pusē pa kokiem apstādītu
celiņu lēni soļoja, laiku pa laikam acis
mājai uzmezdams, cilvēks laucinieka uzvalkā...

Es apstājos. Sirmais kungs pagriezās pret
mani un joprojām smaidīdams teica:

— Tas ir savā ziņā spiegs, bet no viņa nav
jābīstas.

— Kā tā?

— Tas vietējais iedzīvotājs, kas maniakali
pārliecināts, ka šinī namā notiek kas noslēpumains.
Viņš par to jau vairākas reizes ziņojis
vietējai un Rīgas policijai, bet, protams, neviens
viņam netic. 

Izgāju parkā.

Visa priekšpusdiena pagāja bez jebkādiem
notikumiem. Tikai pusdienu pasniegdams sirmais
kungs teica: 

— Piecos esiet savā istabā.

Viņš atgriezās pie manis taisni piecos.

— Lūdzu, sekojiet!

Klusēdami nokāpām pirmā stāvā un iegājām
nelielā telpā. Tā bij bez logiem un atgādināja
pieliekamo istabu. Uz apaļa galda telpas vidū
dega dažas sveces, kuru mierīgā gaismā bija
saskatāmi pieci vīrieši. Es biju sestais; pēc
manis ienāca vēl viens. Tad bijām pavisam
septiņi.

— Kungi, lūdzu jūsu apliecības, — uzsāka,


kad visi bijām apsēdušies, pavecs vīrietis skaidrā
vācu valodā. Tālākais liecināja, ka visi
klātesošie šo valodu pārvalda pietiekoši labi.

Līdz ar pārējiem pieciem pasniedzu savu
apliecību. Sirmais kungs, acīmredzot apspriedes
priekšsēdētājs, uzmanīgi salīdzināja pasniegtos
dokumentus ar sarakstu, kuru tam pasniedza
septītais viesis; pēdējais, cik varēju
spriest, izpildīja sekretara vietu. 

— Atvainojiet, tukša un nenozīmīga formalitate, 
bet uzmanība nekad nav lieka, — teica
priekšsēdētājs, dokumentu salīdzināšanu nobeidzis. — 
Tagad pāriesim pie ziņojumiem. Lūdzu!

Ziņojumus laimīgā kārtā uzsāka Igaunijas
pārstāvis, kam sekoja Lietava un Baltkrievija;
pēdējo tiešām reprezentēja vēl pajauns vīrietis — 
Aleksandrovs. Šī kārtība deva man iespēju
sagatavoties ziņojumam, kuru veicu iepriekšējo
runātāju paraugam sekodams, apmierinoši.
Pēc manis uzstājās Polijas pārstāvis.

Ziņojumi bij, taisnību runājot, tukši un nenozīmīgi.
Viss liecināja, ka šiem kungiem nav
nekādu sakaru ar tautām, kuras reprezentēja,
nav pat organizaciju, uz kurām atbalstīties, kaut
gan visi centāmies uzsvērt, ka tādas ir. Manī
galīgi nobrieda pārliecība, ka visa šī konference
tukša komedija, tikai nespēju izprast, kādam
nolūkam tā sarīkota. Pēc komedijas izskanēja
ari sekretara ziņojums par monarchijas
attīstību Rietumeiropā, kaut gan viņš vairākkārt
pieminēja Vācijas prinčus un bijušo lielkņazu
Nikolaju Nikolajeviču. Bet tad sāka runāt 


priekšsēdētājs, un tas, ko viņš runāja, vairs
neizskanēja pēc joka.

Vispirms viņš pateicās par ziņojumiem un
lika nodot Rietumeiropas brāļu novēlējumus
līdzjutējiem jaunās valstīs. Tad izņēma no
sekretara pasniegtā portfeļa prāvu saini banknošu.

— Ticiet man, kungi, mēs uzvarēsim. Ne
ieročiem, bet ar šiem papīriem. Tie — franki.
Teikšu atklāti: tie ir viltoti, bet tik labi, ka tikai
lietpratējs spēj tos atšķirt no īstiem. Pagaidām
mūsu rīcībā vēl nav neaprobežotu krājumu, bet
viņi būs — tuvākā nākotnē. Izdalu tos jūsu
starpā. Vēlāk saņemsiet norādījumus, kur iegūt
šīs banknotes pēc vēlēšanās lielā daudzumā.
Jūsu uzdevums viens — laist banknotes apgrozībā.
Tērējiet pēc patikas, norēķini nebūs jādod.
Esiet tik uzmanīgi un ziniet: jo vairāk
jūs izdosiet, jo tuvāk būsim mērķim.

Kur es īsti biju iekļuvis? Viltotas naudas
pagatavotāju sabiedrībā? Bet ari tiem, domāju,
nav aprēķins svaidīt frankus, kaut ari viltotus,
bez atlīdzības. Tādas bij domas, kas mani nodarbināja, 
kad pasniegto desmit franku zīmju
vīstokli noglabāju kabatā. Taču šī dīvainā uzņēmuma
noslēpumu ne tad, nedz vēlāk neesmu
spējis izdibināt.

Ar viltoto naudas zīmju izdalīšanu konference
izbeidzās. Tomēr sapulces iniciatoriem,
cik varēju noprast, bij diezgan interesantas sarunas
ar katru delegatu atsevišķi. Jo tas vismaz
bij spriežams no manas sarunas ar konferences 


priekšsēdētāju. Viņš sevišķi dzīvi interesējās
par maiņas punktiem uz Krievijas robežas, 
kuru atklāšanu tobrīd tiešām pārrunāja
mūsu laikraksti. Man bij jāatzīstas, ka līdz šim
par to neesmu interesējies. Uz to sirmais kungs
atbildēja ar aizrādījumu, ka šis jautājums ļoti
svarīgs, un uzdeva paziņot nodaļai, ka centralā
valde vēloties, lai uzticami ļaudis iegūstot savā
rīcībā vienu vai divus maiņas punktus. Tiklīdz
tādi būšot iegūti, lai ziņojot.

Vakarā uz staciju braucām kopā ar Aleksandrovu, 
jo ceļa mērķis abiem izrādījās viens — 
Rīga. No sarunām, kuras drīz vien kļuva
krietni draudzīgas, noskaidrojās, ka viņš nodomājis
uzturēties ilgāku laiku Latvijā, kur to
saistot dažas personīgas lietas. Kad ap pusnakti
iebraucām Rīgā, starp mums bij nodibinājušās
draudzīgas attiecības; norunājām satikties
jau nākošā vakarā kafejnīcā.

Ar to jocīgo avanturu varētu uzskatīt par izbeigtu, 
ja kabatā neatrastos prāva paciņa viltotu
banknošu. Ko iesākt ar tām? Nodot
policijai? Bet kā izskaidrot viņu iegūšanu?
Stāstīt patiesību? Bet kas man ticētu? Minēt
muižiņu? Veltas pūles: avanturas rīkotāji droši
vien aizbrauca pirms delegatu izklīšanas.
Neatlika nekas cits, kā — iemest viltoto naudu
krāsnī. To es ari izdarīju.


Piecpadsmitā nodaļa

Kad dzīve kļūst murgs

No dīvainās viesošanās pie monarchistiem
atlika tikai pazīšanās ar Aleksandrovu. Satikāmies
diezgan bieži un starp mums, kā jau minēju, 
nodibinājās diezgan draudzīgas attiecības,
kaut gan pievilcīga viņā nekā neatradu. Viņa
garīgā dzīve bij raiba mozaika no bērnišķi-reliģioza
monarchisma, modernās neirastenijas un
mistiskas pagātnes dievināšanas. Varbūt taisni
šī pēdējā, līdz tam laikam man pilnīgi nepazīstamā, 
viņa rakstura iezīme bij tā, kas mani
saistīja pie šā cilvēka. Bet, varbūt, tas notika
vienkārši tāpēc, ka tobrīd man nebija, atskaitot
Ivonu, neviena tuvāka cilvēka.

Šaī rudenī, vējainiem un lietainiem vakariem
iestājoties, bieži divatā klejojām pa Rīgas ielām.
Patiesībā gan tā nebija klejošana, jo ar šo vārdu
saista zināmu bezmērķību. Mūsu gaitām, turpretim, 
vienmēr bij noteikts mērķis: Aleksandrovs
mani veda apskatīt kādu vēsturisku namu
vai ielu. Tīri brīnums, cik daudz viņam bij zināms
šādu vēsturisku vietu. Dienas viņš pa lielākai
daļai pavadīja pilsētas vecākās bibliotēkās, 
bet vakaros gājām apskatīt jaunatklātās relikvijas, 
pie kam pa ceļam viņš dzīvi un aizraujoši 


tēloja viņu vēsturi. Viņā klausoties likās, ka
Rīga, kura man bij likusies ikdienišķa un prozaiska, 
pilna slavenu senatnes pieminekļu un
aizšalkušo dienu dzejisku ēnu. Tā man, latvietim, 
sveštautietis parādīja Rīgu vēsturiskā perspektivē, 
un beigu beigās bij jāpiekrīt, ka Rīga
dažā ziņā, varbūt, pārspēj pat tādu senatnes
relikviju krātuvi, kāda ir Parīze.

Ar Ivonu viņu neuzkrītoši iepazīstināju jau
vasarā, mūsu pazīšanās sākumā. Reizes trīs
kopēji pastaigājāmies gar jūrmalu, bet tad,
Ivonas uzsvērti izteiktai gribai padodamies, atturējos
viņu apciemot Aleksandrova pavadībā.
Tomēr viņi bija satikušies ari bez manas starpniecības, 
jo — kā gan izskaidrot to, ka rudenī,
kad Ivonas klubs atjaunojās Rīgā un es atkal
iegrimu viņa savējādā dzīvē, sastapu tur Aleksandrovu
kā visiem labi pazīstamu viesi?
Ivona, acīmredzot, bija pratusi viņu ievilināt
klubā.

Es jau biju vecs kluba viesis, kuram vairs
nav noslēpumu. Pamazām man atklājās visriebīgākās
Rīgas padibenes. No sarunām ar Ivonas
viesiem noskārtu, ka šis klubs tiklab kāršu
spēles, kā kokaina lietošanas ziņā patiesībā
tikai rotaļa. Man teica, ka esot vēl citi “īstu”
kokainistu klubi, bet viņos iekļūt daudz grūtāk,
jo tur uzņemot tikai pārbaudītus baltā pulvera
cienītājus. Tiešām galīgi, līdz nesamaņai apdullinājušos
kokainistus Ivonas klubā nekad nebiju
manījis. Te valdīja tikai viegls reibonis — 
stiklaini mirdzošas acis un nervozi saraustītas


runas. Ari hazarda spēle, te, kā jau minēju,
ritēja diezgan glēvi. Īstais hazarda nams, tā
man stāstīja, atrodoties ārpus Rīgas, laikam
kādā Mežaparka vasarnīcā.

Visu to pieminu tikai tāpēc, ka drīz dzīve
mani iepazīstināja ar šiem cilvēku pagrimšanas
perēkļiem nesaudzīgi visā kailumā. 

Kādu vakaru lvona nelielā viesu pulciņā
itkā nejauši uzsāka sarunu par “īsto” kokainistu
klubu. Sarunas vidū mums piebiedrojās Aleksandrovs.
Viņam pienākot, lvonas tēlojums
kļuva patiesi intriģējošs, tā ka vairāki piedzīvojumu
cienītāji izteica vēlēšanos iepazīties ar
klubu tuvāk. Uz to Ivona atbildēja, ka ari viņa
gribot apskatīt šādu klubu, ka taisni tagad viens
tāds pieietams un ka viņai nebūtu nekas pretim,
ja to pavadītu daži paziņas. Tikai svēti jāapsoloties
neizpļāpāt redzēto.

— Jūs taču ari nāksiet, vai ne? — viņa nobeidza, 
Aleksandrovam laipni uzsmaidīdama.

Aleksandrovs, protams, izteicās piekrītoši;
kādi pieci cilvēki apģērbāmies un izgājām.
Pulkstenis bij jau pāri divpadsmitiem; līņāja
salts lietus. Es gribēju pasaukt ormani, bet
Ivona to kategoriski noliedza.

Pēc ilgas līkumošanas pa Iekšrīgas ieliņām
iegājām kādā namā, kur apstājāmies pie dziļi
velvē iegrimušām durvīm. Ivona ilgi klaudzināja, 
bet durvis neatvērās. Vēl brīdi pastāvējusi,
viņa izzuda blakus koridorā, teikdama, lai mierīgi
uzgaidot. Pāris minutes vēlāk durvis atvērās.
Viņās stāvēja Ivona un lūdza ienākt.


Nelielais priekšnams un pirmā istaba, kurā
iegājām, bij baigi drūmi, nepatīkamas tvanainas
smaršas piesātināti. Vāji apgaismotā un gandrīz
tukšā istabiņā pie galda sēdēja pārs sievietes.

— Kungi, — Ivona teica klusi, — esam ieradušies 
pārāk vēlu; viesi jau aizgājuši, kā redzat, 
gulēt. Saimniece negrib rādīties, bet lai
nāciens nebūtu velts, laipni atļāva apskatīt telpas
un pārliecināties, cik saldi guļ tie, kas iegājuši
kokaina mierā. Tikai, lūdzu, izturaties klusi
un pieklājīgi!

Uz mirkli iestājās smags klusums. Šādu
ainu neviens no mums nebij domājis te atrast.
Aleksandrovs bij pirmais, kurš sakustējās iet
dziļāk. Viņš noliecās pār sievietēm, kuras bij
iemigušas pie galda un ziņkārīgi ieskatījās tām
sejās. Kad viņš atgāja, noliecos ari es. Uz nedzīvi
bālajām sejām gulēja tumšas ēnas, no kā
likās trūdaini zaļganas, kā miroņiem. Novērsies, 
paliku stāvam istabas vidū, jo man tiešām
pietika ar šo atbaidošo skatu. Šīs pašas sajūtas
bij laikam pārņēmušas ari citus, jo visi palika
pirmā istabā. Tikai Aleksandrovs kāda jaunekļa
pavadībā izzuda blakus istabā. Šinī
mirklī nevilšus paskatījos uz Ivonu: viņa smaidīja, 
bet pleci manāmi drebēja...

Smago klusumu negaidīti pārtrauca dobjš
kliedziens blakus istabā. Viņš izskanēja zemās
istabas kapa klusumā kā niknuma rēciens,
kā sāpju vaids. Un tūliņ apklusa. Brīdi pārsteigti
skatījāmies cits citā; skaidri redzēju, ka


Ivona nodrebēja un, kā sitiena vairīdamās, aizvēra
acis. Sastingumu izklaidēja Aleksandrova
pavadonis, kurš uzkrītoši bālu seju parādījās
durvīs.

— Tur... tur... — viņš stostījās, bailīgi
sāņus virzīdamies.

Noskārtu, ka noticis kas neparasts, un devos
uz durvīm, aiz kurām minuti pirms tam izzuda
Aleksandrovs. Tur atradās neliela istaba, sarkanu
samtu apvilktām mebelēm, pār kurām
rozā zīdu apvilkta spuldze lēja tīkamu krēslu.
Pirmais, ko ieraudzīju šinī spokainā mīlas
gaismā, bij Aleksandrovs. Viņš stāvēja, pret
sienu atspiedies un rokām seju aizklājis.

Iepretim uz nelielas atzveltnes gulēja saburzītām
drēbēm un ļenkani atmestām rokām sieviete
un pusizģērbies vīrietis. Viss, līdz beidzamam
sīkumam, lika domāt, ka kokaina reibonis
šos divus nomācis pēc ārprātīgas orģijas.

Es piegāju pie Aleksandrova un nesaprašanā
uzliku roku viņam uz pleca.

— Ak Dievs! ... Ak Dievs!... — viņš izdvēsa
nervu uztraukuma saraustītu balsi.

Kautgan nesapratu, kas īsti noticis, tomēr nebij
šaubu, ka Aleksandrovs pārdzīvo ko sāpīgu
un ka viņš jādabūn projām no šīs istabas.

— Iesim! — vedināju, viņu aiz rokas saņēmis.

Aleksandrovs paskatījās manī ārprātīgu,
neko neredzošu skatu. Viņš pagāja soli uz
priekšu, tā piespiezdams mani pagriezties pret
durvīm. Tur stāvēja Ivona un, likās, smējās.


Tas, laikam, bij pirmā acu uzmetienā gaismas
efekta radīts malds, jo acumirkli vēlāk, kad
kopā ar Aleksandrovu gājām viņai garām, seja
bij parasti bāla un mierīga; tikai acīs dega kas
nepatīkami ass.

Aleksandrova nervu saspriegums bij pārgājis.
Es un vēl kāds paņēmām viņu zem rokām
un, Ivonas vadīti, izgājām uz ielas. Kaļķielas
galā iesēdināju Aleksandrovu, kurš bija kļuvis
savādi vienaldzīgs, ormanī un nogādāju
dzīvoklī.

Kad dzīvoklī novedis, nosēdināju Aļeksandrovu
uz gultas malas, viņš drūmi paskatījās
manī un teica:

— Tā bij mana līgava…

Es izgāju uz ielas. Pēdējo mēnešu notikumi
sasējās sakarīgā ainā, atdzīvināja dažus agrāk
uztvertos, bet tad neizprastos sīkumus, un izveidoja
mocošu aizdomu, kura dzina uzmeklēt
Ivonu.

— Tu to izdarīji... ar nodomu? — jautāju.

— Jā, — viņa atbildēja salti, kā gribēdama
noraidīt visus tālākos jautājumus, bet es neatlaidos.

— Kādēļ tev tas bij vajadzīgs? Tā taču neģēlība! — 
kliedzu.

— Nēģēlība pret neģēlību! Aleksandrovs ir
tā... nu, es tev stāstīju ... sirdsdraugs.

— Kāda muļķība! Tas — komunists, šis — 
monarchists...

Ivona iesmējās.

— Pie viņiem tā parasta lieta. Tur neviens


velns nevar saprast, kur beidzas viens un kur
sākas otrs. Pēterpils “čekā”, kad nošāva manu
vīru, bij deviņas desmitdaļas bijušo virsnieku
un muižnieku, bet viņi laupīja un šāva tos, ko
sauca baltgvardus, labāk nekā kurš katrs komunists.
Tā, draugs. Bet kas tev tur daļas?
Tā ir mana lieta un... mana atriebība. Es negribu
viņu nogalināt... Kas nāve? Mēs esam
paaudze, kas iemācījusies par to zoboties. Nē,
es gribu savilkt izmisuma un ārprāta tīklu ap
visiem, kas viņam vēl tuvi un dārgi, un tad pienāks
viņa kārta.

Man likās, ka Ivonā iemiesojusies viduslaiku
ragana — atriebīga un nežēlīga. Un tomēr es
neatradu nekā, ko viņai iebilst. Tā bij neģēlība,
ko viņa pastrādāja pie pilnīgi nevainīga cilvēka,
bet... vai tad tas otrs nebij darījis to pašu?
Un kā runāt par morali un krietnumu, kad visi
staigājām līdz kaklam neģēlībās? ... 

Tomēr nākošā rītā mēģināju spert pēdējo
soli savas cilvēka pašcieņas glābšanai. Uzmeklēju
pazīstamu kriminalpolicijas aģentu un
izstāstīju tam savus pagājušās nakts piedzīvojumus.
Viņš noklausījās manā neizbēgami nepilnīgā
stāstā līdz galam; tad smaidīdams teica:

— Jūs fantazējiet, — Rīgā tādu lietu nav.

— Bet es taču to visu redzēju savām acīm!

—Varbūt drusku jautrā gara stāvoklī? — 
viņš piemetināja, joprojām izklaidīgi smaidīdams.

— Es nedzeru.

— Jūs varat uzrādīt namu?


— Nē, pie jums nākdams mēģināju to atrast,
bet nevarēju.

— Nu redzat…

— Bet... — un es viņam stāstīju par Ivonas
viesībām, jo citas izejas vairs neredzēju.

— To mēs zinam. Pielaižu, ka tur, varbūt,
viens otrs ekscentriķis niekojas ar kokainu, bet
tas nav ņemams nopietni, jo tur ierodas pazīstami
un cienījami cilvēki. Bez tam aktrise,
kuru minējāt, ir...

Es apstulbu.

— Tagad, ceru, sapratīsiet, ka aizdomas nevar
būt.

Kā ārprātīgs izstreipuļoju no korektā kriminalpolicijas
ierēdņa kabineta.

Tā tad… Ivona ir tā kunga mīļākā? To  
zin pat policija. Un es?...

Divus vakarus nosēdēju mājā, pretrunīgās
domās un sajūtās grimdams. Trešā dienā aizgāju
pie Ivonas un iemetu viņai visu policijā
dzirdēto sejā. Viņa tikai pasmaidīja.

— Tu to vēl nezināji? Labākā sabiedrībā
par to runā uz visiem ielas stūriem...

Biju svešs “labākā” sabiedrībā un to nezināju, 
bet tagad visas pretrunas bij salīdzinātas
un es izmisis nokritu uz atzveltnes taī pašā
ceriņziedu krāsas buduarā, kurā neskaitāmas
reizes biju skūpstījis šīs nolādētās sievietes lūpas.
Tad tik zemu biju nokļuvis! — 

Šī apziņa mani tā nomāca, ka nespēju pat
pretoties, kad Ivona, blakus apsēdusies, novilka
manu galvu sev uz pleca un sāka glāstīt matus.


— Nu, neesi bērns. Ļaudis runā daudz, jo
nezin patiesības. Tu taču zini, kas mani saista
ar šo kungu. Tas tikai aizkars... tiesa, netīrs,
bet viņš aizsedz vēl netīrākas lietas, pret kurām
tu līdz šim neesi protestējis.

Sievietei bij tāda sātāniska spēja sajaukt
visnetīrāko īstenību ar neaizkarti baltiem
sapņiem vizošā feerijā; viņa prata tik sirsnīgi
raudāt un apsolīt sākt kārtīgu dzīvi, ka es, katru
sajēgu par īstenību un izdomu zaudējis, padevos
viņas glāstiem. Tanī brīdī man tiešām likās, ka
mums vēl pieietama cita dzīve. Īstenībā notika
taisni pretējais: noslīdēju vēl zemāk.


Sešpadsmitā nodaļa

Raganu naktī

Aleksandrovs pārdzīvoja smagu traģediju:
dzeltens, dziļi iekritušām acīm un drūmi sevī
noslēdzies, viņš sākumā vairījās pat no manis.
Tomēr Ivonas lomu notikumā nenoskārta. Pēc
pāris nedēļām viņš atkal ieradās viņas vakaros,
spēlēja kārtis un, kā likās, lietoja ari kokainu,
ja neatklāti, tad klusībā. Bieži manīju viņas acīs
raksturīgo stiklaino mirdzumu un sasveicinoties
jutu rokas pretīgo glēvumu.

Tomēr dziļu iespaidu šī cilvēka traģedija uz
mani neatstāja, jo pats tad pārdzīvoju vistumšākos
brīžus visā mūžā. Tagad man grūti saprast
un izskaidrot, kā tas viss varēja notikt.
Es staigāju kā apmāts pretrunīgu jūtu un domu
krustojumos. Manā mīlā uz Ivonu pievienojās
kāda jauna noskaņa, kas to tuvināja ārprātam.
Nodošanās līdz neprātam sapinās ar naidu un
riebumu. Bij brīži, kad pirkstu galos kaisa
kluss ārprāts un biju gatavs saplosīt šo skaisto
ķermeni gabalu gabalos. Bij brīži, kad metu
viņai sejā rupjākos vārdus, bet viņa — viņa tos
uzņēma mierīgi smaidīdama. Viņa apzinājās
savu varu, jo, redziet, šis smaids man teica: bet
tu pats, draugs? vai tu to nerunā ari par sevi?


Es mēģināju bēgt no viņas un sevis, bet vienmēr
atgriezos nevarīgs kā vergs, jo tad mani
vadīja ne saprāts, bet tas tumšais, neaptveramais
un neizdibināmais, kas slēpjas dvēseles
zemapziņas tumsā. Pats sevi zaimodams un
nicinādams, metos viņas apkampienos, lai dzertu
rūgto aizmirstību no krāsotām lūpām.

Jā, es atrados neglābjami šīs sievietes varā
un viņa darīja ar mani, ko vēlējās. Lēni, apdomīgi, 
soli pa solim viņa noveda mani pie bezdibena.

Kādreiz, laikam, mūsu pirmās iepazīšanās
laikā Sibirijā, biju viņai stāstījis par “augstākās
skolas” šuleru paņēmieniem. Lai mans stāsts
būtu saprotams, jāuzkavējas pie pēdējiem, kautgan
... Bet kādēļ ne? Gribas, lai jūs zinātu
visu!

Plašā sabiedrībā valda uzskats, ka šuleru
māksla pastāv pretinieku krāpšanā. Nevar jau
liegt, ka pasaulē daudz ari šādu šuleru, bet patiesībā
tie tikai knišļi, kurus katram viegli pieķert
un padzīt. Īsti šuleri rīkojas citādi. Viņiem
vajadzīga nevien liela aukstasinība, bet
ari augsta inteliģence: ass skats, laba atmiņa
un krietnas matematiķa spējas.

Gandrīz visās valstīs kāršu izgatavošana ir
valsts monopols. Kārtis parasti drukā uz divām
vai, lielākais, trim loksnēm rindā; nodrukātās
loksnes liek citu uz citas, sagriež, salasa
kavās un atkal apgriež. Tas tīri mechanisks
darbs, kur apdrukātās loksnes nenovirzās ne
milimetru sāņus. Iznākums tas, ka zināmā kārts


visās kavās apgriezta vienādi. Uz kāršu mugurām
ir zīmējumi vai švītru režģis, lai kārtis nebūtu
tik viegli iezīmējamas. Viņus cenšas izvest
vienādus uz visām kārtīm, bet patiesībā
tas nekad neizdodas. Katras kārts režģī vai zīmējumā
vienmēr ir zināmi, kautgan sīki, tomēr
saskatāmi individuali vilcieni un iezīmes. Pēdējās
katrai kārtei vienādas visās kavās. Labs
šulers no milimetru platām maliņām pazīst
katras tikko uzplēstās kavas kārtis tikpat labi,
itkā tās atrastos atklātas priekšā uz galda.
Tagad sapratīsiet, ka katrs hazarda vergs neglābjami
pazudis, ja tam gadās sadurties ar
šādu šuleru.

Ivona zināja, ka es varētu būt šāds šulers,
un, lūk, kādu dienu viņa laipni, bet pavēloši
teica: tu būsi tāds! Viņa apzinājās savu varu
un nesaudzīgi izrunāja visus vārdus līdz galam: 
tu kļūsi šulers un ieviļināsi Aleksandrovu
spēlē, līdz viņš būs visu paspēlējis. 

Un es paklausīju. Nopirku pāris desmit
spēļu kavas, noslēdzos savā istabā un nodevos
neparastām studijām. Nedēļas laikā vajadzīgās
zināšanas bij iegūtas. 

Ieviļināt Aleksandrovu liktenīgā spēlē nebij
grūts uzdevums. Šo pēc dabas vieglprātīgo
cilvēku dzīve jau tā bij izsitusi no sliedēm; prātīgai
rokai atlika tikai izsist pēdējo atbalstu.
To laipni un ar apbrīnojamu meistarību izdarīja
Ivona. Man atlika tikai savilkt cilpu.

Mūsu dīvainā un no manas puses zemi nodevīgā
divkauja iesākās Ivonas salonā kā nevainīga 


rotaļa. Sākumā viņš vinnēja, un
krietni daudz. Tas bij mans aprēķins. Vinnests
iededzina hazarda neprātu pat tādos cilvēkos,
kuru acīs naudai nav nekādas nozīmes. Pēc
kāda laika Aleksandrovs sāka zaudēt. Tiesa,
sākumā zaudējumi bij niecīgi, bet nenovēršami.
Un tad viņi sāka augt kā sniega pika mīkstā
sniegā. Tomēr vēl ilgi šie zaudējumi, domāju,
nopietnu robu viņa makā neizrāva.

Tā bij priekšspēle, kuru izvedu aukstasinīgi
pēc visiem šuleru mākslas likumiem. Šinī laikā
Ivona man vairākkārt izteica asus pārmetumus, 
jo viņai likās, ka es pretinieku saudzēju vai
bīstos. Patiesībā tas tā nebija: tanī periodā
neizjustu ne līdzjūtību, ne bailes, nedz naida:
mani vadīja tikai viens — mana uzdevuma loģika.
Neraugoties uz Ivonas pārmetumiem, necentos
notikumu gaitu steidzināt, bet soli pa solim
mierīgi sagatavoju apstākļus pēdējam triecienam.

Kādu vakaru Aleksandrovs zaudēja prāvu
sumu. Tas bij pēdējais cēliens Ivonas salonā.
Nākošais norisinājās īstā spēļu ellē, kādā vasarnīcā
Mežaparkā, jo tikai te viņš varēja cerēt atgūt
to, ko bij zaudējis iepriekšējās naktīs.

Ka tagad spēle vairs nav laika kavēklis, saprata
ari Aleksandrovs. Zaudējumi nopietni
apdraudēja viņa labklājību. Cilvēks ar raksturu
un skaidrāku galvu būtu piecēlies un aizgājis.
Hazarda pārņemts cilvēks to vairs nevar, 
jo viņam tikai viena doma: atgūt zaudēto
tādā pat ceļā, kādā tas zaudēts. Tā rīkojās ari


Aleksandrovs: jo vairāk viņš zaudēja, jo drudžaināki
ķēra pēc kārtīm. Manu lomu viņš nenoskārta.
Mežaparka spēļu ellē ieradāmies kā
labi draugi un tādi palikām līdz viņa beidzamai
stundai.

Tā pienāca ātrāk, nekā to biju iedomājies.
Jau trešā rītā, automobilī uz Rīgu braukdams,
Aleksandrovs drūmi izteicās, ka viņš — pazudis
cilvēks. Tomēr vakarā atkal ieradās pie manis
un drudžainā steigā mudināja doties ceļā.

Tas bija viņa pēdējais vakars. Ja beidzamo
izšķirošo vilcienu šinī spēlē izdarīju ne es, bet
kāds cits, tad tā ir nejaušība, kura nebūt nenoņem
šā cilvēka nāvi no manas sirdsapziņas: biju
viņu novedis tik tuvu bezdibenam, ka pietika ar
vienkāršu neveiksmi. 

Kad taī vakarā ieradāmies spēļu namā, viesi
vēl nebij saradušies. Nedaudzie spēlmaņi bij
izklīduši pa istabām un garlaikojās. Kāds no
viesiem lika priekšā “paniekoties”. Es priekšlikumu
noraidīju, bet Aleksandrovs pamāja piekrītoši
ar galvu, un viņi apsēdās pie nomaļus
galdiņa. Sākumā manī pamodās doma Aleksandrovu
atrunāt, bet tā kā tas iznāktu ne visai
korekti, tad atmetu šo nodomu un nostājos viņam
aiz muguras. Nevaru pateikt, vai Aleksandrova
pretinieks bij šulers, vai nē, bet viņa
veiksme bij ārkārtēja. Nelaimīgais monarchists
zaudēja vienu partiju pēc otras, taču tas, likās,
neatstāja uz viņu ne mazākā iespaida; viņš tikai
palielināja likmes. Divkauja bij viņu tā aizrāvusi, 
ka vēlāk atteicās no kopējas spēles.


Es apsēdos pie kopējā galda un nezināju, kā ritēja
spēle tālāk, tikai īsi pēc pusnakts manīju
Aleksandrovu pieceļamies un izejam. Mūsu
galdam garām ejot, viņš pagriezās uz manu pusi
un mēģināja uzsmaidīt, bet taisni šis mechaniskais
smaids piedeva viņa nedzīvi bālai sejai
un baigi melnām acīm tik briesmīgu izskatu, ka
man tikko neizkrita kārtis no rokām. Noskārtu,
ka noticis kas briesmīgs; pie pirmās izdevības
atteicos no spēles, lai dotos Aļeksandrovu uzmeklēt.
Izgāju blakus istabā, bet tur viņa nebij.
Priekšnamā apkalpotājs teica, ka kungs izgājis.

Manī modās baigas aizdomas. Steidzīgi apģērbos
un devos laukā. Bij salta, gaiša ziemas
nakts. No verandas pamanīju uz ielas tumšu
stāvu, kurš soļoja uz Ķīšezera pusi. Tas varēja
būt tikai Aleksandrovs.

Nevaru teikt, ka taī mirklī mani mocīja
sirdsapziņas pārmetumi, — es tikai jutu, ka man
šis cilvēks jāpanāk, jāaptur un kautkas viņam
jāsaka. Viņš bij krietnu gabalu priekšā un gāja
ātri. Kaut kur nogriezāmies pa kreisi un izgājām
no vasarnīcu rajona uz meža celiņu. Pāris
simts soļus pa pēdējo gājis, Aleksandrovs iegāja
no ceļa mežā. Te viņš mirkli izzuda ēnās. Nebiju
paspējis sasniegt vietu, kur Aleksandrovs
nogriezās, kad tuvu ēnās atskanēja spalgs revolvera
šāviens. Dažus soļus paskrējis, apstājos
kā piekalts: metrus divdesmit no ceļa
sniegā ēnojās melns stāvs.

Mana pirmā kustība bij — mesties pie viņa
un pārliecināties, vai nav kas glābjams. Bet


tad šo impulsu nobīdīja pie malas saltā apdoma:
sniegā paliktu manu zābaku pēdas, kas varētu
mani ievest nepatīkamā stāvoklī. Kā izskaidrotu
policijai šo pašslepkavību un manus sakarus
ar Aleksandrovu?...

Taisnību sakot, skaidri šīs domas izdomāju
tikai vēlāk. Tur, divdesmit metrus no nelaimīgā
jaunekļa līķa, mani atturēja tikai tumšs
pašaizsardzības instikts. Es stāvēju un klausījos.
No ēnām neatlidoja nevienas skaņas. Nebij
šaubu: Aleksandrovs bij izbeidzis savas zemes
gaitas.

Smagiem soļiem devos uz Rīgas pusi. Manu
domu un jūtu pasauli bij pārņēmis savāds sastingums: 
vēlāk pūlējos atcerēties, ko esmu
domājis un sajutis, iedams šo vairāk kā piecus
kilometrus garo ceļu, bet nevarēju. Tikai mājā
pārnācis sajutu nāvīgu nogurumu un iemigu
pusizģērbies.

Mani atmodināja sitieni pie durvīm. Ienāca
Ivona un, ne vārda neteikusi, pasniedza avīzi.
Uzmetu skatu vietai, pie kuras bij apstājies
viņas pirksts; tur stāvēja: “Nepazīstama cilvēka
līķis Mežparkā”, bet tālāk: “Pašnāvība
vai slepkavība?”

— Tas — viņš? — Ivona jautāja lietišķi 
sausi.

Jautājums manī sacēla sāpju un naida vētru.
Mani atkal apņēma zvēriska kāre saplosīt šo
sievieti gabalu gabalos. Gribēju uzlekt no atzveltnes, 
bet vai tas man izdevās — nezinu, jo
pēkšņi priekšā sāka mutuļot sarkana gaisma un


man likās, ka krītu bezdibenā. Kā caur miglu
atceros, ka centos kaut ko atgrūst no sevis un,
laikam, situ. Tālāko apklāja neziņa...

Atmodos naktī un pirmais, ko drānu aizklātās
spuldzes vājā gaismā ieraudzīju, bij Ivona,
kura sēdēja pie manas gultas un lasīja. Pagājušās
nakts drausmie notikumi bij pilnīgi izkrituši
man no atmiņas un es ilgi pusaizvērtām
acīm domāju, kādēļ Ivona atrodas manā
istabā...

Biju laikam sakustējies un ar to saistījis viņas
uzmanību pie sevis. Viņa noliecās pār
mani.

— Kā tu jūties, mīļais? — viņa teica klusi.

— Kas ar mani noticis? — jautāju, pūlēdamies
piecelties.

— Tu... tu esi drusku slims. Aizpagājušu
nakti…

Es iekliedzos un piecēlos sēdus: manās smadzenēs
kā kvēlojošas ogles atkal sabruka tās
nakts briesmīgie notikumi. Acu priekšā pazibēja
tumšs stāvs baltā sniegā... Es zaudēju
samaņu.

Tā pagāja gandrīz divas nedēļas: tiklīdz
pamodos, atmiņa uzzīmēja vienu un to pašu
ainu — melnu cilvēka stāvu baltā sniegā — un
es zaudēju samaņu. Tikai trešā nedēļā guvu
spēkus atkratīties no briesmīgā spoka, bet joprojām
biju tik vārgs, ka nespēju piecelties.
Visu to laiku Ivona bij pavadījusi pie manas
gultas, neuzdrošinādamās ataicināt ārstu, jo es


murgos pastāvīgi runājis par kāršu spēli Mežaparkā
un Aleksandrovu. 

Veselībai atgriežoties, mani pārņēma
briesmīga vienaldzība. Jutos kā līdz pēdējam
pilienam izdzerts trauks. Vienaldzīgi uzņēmu
visu, ko Ivona darīja manā labā; vienaldzīgi
uzņēmu ari viņas priekšlikumu pavadīt kādu
laiku Šveicē. Man pat neienāca prātā vaicāt,
no kurienes radušies līdzekļi mūsu ceļojumam.
Februara beigās mēs aizbraucām.


Septiņpadsmitā nodaļa

Uz vilku takas

Grūti iedomāties, cik liela vara pār cilvēku
jaunības gaišām atmiņām. To nopratu Cīrichē,
kad staigāju pa vietām, kur divdesmit gadus
atpakaļ biju klejojis kā emigrants. Es dzēru atmiņas
kā nostāvējušos vīnu; un viņas mani atmodināja
no tā murga, kurā mani ietina Aleksandrova
nāve. 

Ielā viņpus ezera uzmeklēju to kluso namiņu,
kurā dzīvoju taīs laimīgās dienās. Vecā saimniece
bij mirusi, bet viņas meita, kurai toreiz
bij tikai trīs gadi, laipni atļāva ieiet istabiņā,
kurā aizritēja manas jaunības visskaistākās dienas.
Es apsēdos vecā atzveltnes krēslā un brīdi
man likās, ka to divdesmit gadu, kuri šķīra
šo mirkli no pagātnes, nemaz nav bijis, bet tas,
kas viņos pārdzīvots, tikai smags sapnis. Virs
brūnā dāmu rakstāmgaldiņa karājās tā pati izbalējusi
oleografija bronzētā rāmī, tās pašas
papīra puķes uz kamina malas, tas pats neaizmirstulēm
izšūtais spilventiņš uz atzveltnes.
Es aizveru acis un, kā uz burvja mājienu, manā
priekšā iznira cilvēki, kuri toreiz te runāja,
smaidīja un dziedāja...

— Kungs laikam te kādreiz dzīvojis? — jaunā 


saimniece mani atmodināja no sapņiem.
Vieglas skumjas apēnoja manu dvēseli, bet ari
tās likās gaišas, kā saulaina diena Šveices
kalnos.

— Jā, — teicu un priecīgi smaidīdams skatījos
viņas apaļā sejā.

— Nevaru atcerēties… 

— Ak, tas bij tad, kad jums bij tikai trīs
gadi… 

Viņa atbildēja ar tādu saprotošu smaidu,
itkā ari viņai būtu baltas atmiņas aiz dzīves ikdienu
nakts.

Atvadījos un gāju tālāk — uzmeklēt mājīgo
kafejnīcu, kur svētdienas vakaros sapulcējās
partijas biedri. Ari tur viss bij pa vecam. Nebija
tikai “Vīnes bezdelīgas”, kuras toreiz spēlēja
sentimentali sēras vācu romances.

Izdzēru glāzi alus un devos uz ezermalu: te
nomājām laivas mūsu jautriem ceļojumiem pa
ezeru. Es skatījos ezera zilganā tālē un man
likās, ka no tās plūst visas tās dziesmas, kuras
toreiz dziedājām...

Viesnīcā atgriezos vēlu vakarā — pavasara
pirmo vētru svaigumu pilnu dvēseli.

— Kā tev šodien mirdz acis? — Ivona brīnējās, 
pieceldamās un gurdi žāvādamās.

Es klusēju. Ko man bij viņai teikt? — tik
vai tā viņa mani nesaprastu.

— Ieskatījies šveicietēm acīs? — viņa turpināja, 
cenzdamās ielikt balsī zobgalīgu noskaņu, 
bet tas viņai lāgā neizdevās.


— Nē, Ivona, satiku manas pagātnes vislaimīgākos
brīžus ...

Un es viņai stāstīju par tām tālām dienām,
kad tas, kas tagad kļuvis dubļiem aptašķīta ikdienība, 
vēl bij cerību zeltā vizošs cīņas mērķis.
Jutu, ka viss, ko stāstu, viņai svešs un naidīgs,
bet man tas bij vienaldzīgi, jo patiesībā visu to
stāstīju pats sev... 

Nākošās dienas pagāja klejojot pa Cīrichi,
svētceļnieka jūtām dvēselē. Tad devāmies tālāk — 
uz Klosterciemu, kuru Ivona bij izraudzījusi
mūsu atpūtai.

Cik dīvaini ari neizklausītos; tomēr man jāatzīmē, 
ka taisni šis īsais brauciens no Cīriches
līdz Klosterciemam izsauca veselu apvērsumu
manā garīgā pasaulē. Pa daļai tas gan laikam
izskaidrojams ar sajūtām, kuras radīja senās
vietas un ar tām saistītās atmiņas. Bet tikai pa 
daļai, — par cik lieta grozījās ap to idejisko sintezi, 
kura šinī īsā ceļojumā nemanot saistījās
no iepriekšējos gados domātām domām. Kad
vēlāk soli pa solim pārbaudīju to dienu notikumus, 
sapratu, ka šī sinteze, kura ari vēl tagad
apgaismo manī un ap mani notiekošā būtību,
nezin vai būtu radusies, ja nebūtu notikušas
asas pārmaiņas manā jūtu pasaulē, pārmaiņas, 
kuras apzināmies tikai pa daļai un tikai tad,
kad tās izsitās uz āru un kļūst nevaldāmas kā
negaiss. Cik augsti ari nestādītu domu un viņas
salto loģiku, dzīve tomēr pierādījusi, ka augstākos
lidojumos tā atkarīga no jūtu pamatslāņa.

Lai jūs skaidri saprastu to, kas norisinājās


nākošās nedēļās, man jāatgādina, ka kaut gan
visus šos pusotra gada lvonu satiku gandrīz
katru dienu, patiesībā viņu redzēju tikai vakaros
un naktīs — pa lielākai daļai elektrības
mākslīgā gaismā. Ari vasarā jūrmalā satikāmies
parasti vakaros. Bet varbūt pie visa vainīga
vienīgi mana aizraušanās. Tikai līdz tai
saulainai dienai, kad braucām uz Klosterciemu,
nebiju vērojis Ivonas seju visu atklājošā dienas
gaismā. Nebiju to darījis ari garā ceļojumā no
Rīgas līdz Cīrichei, — laikam gan tādēļ, ka tad
mani nomāca Aleksandrova nogalināšanās radītās
drausmās sajūtas. Tagad domas darbojās
brīvi, un man likās, ka pirmo reizi pēc daudziem, 
daudziem gadiem atkal redzu zilas debesis
un saules zeltā dzirkstošas tāles. Tādu
neizprotamu lidojošas svabadības sajūtu atceros
izjutis tikai vienu vienīgu reizi pirms tam: — tas
bij pirmās revolucijas gadā, kad kādā skanošā
maija rītā pēc vairākiem cietumā pavadītiem
mēnešiem man negaidīti atvērās smagie vārti.

Atceros: es ilgi stāvēju pie vagona loga un
aizmirsies skatījos, ka garām slīd pirmā pavasara
zaļumā smaidošās lejas un vizošie kalngali.
Jā, tad man tiešām likās, ka daba smaida.
Bet tad apgriezos un skats kā izbiedēts putns
aizķērās pie manas likteņa biedrenes sejas.
Pirmā mirklī nesapratu, kas īsti noticis; sajutu
tikai kā nesaprašanu, kā skumjas. Bet tad — 
tikko neiekliedzos: tā sieviete, kura tagad sēdēja
man iepretim un, likās, snauda, taču nav tā,
kuru glabā manas domas! Tā bij ziedoša un


svaiga, ka šī diena pār Šveices kalniem; šī — 
bāla, nogurusi, tumšdzelteniem riņķiem zem
acīm. Es skatījos kā apstulbis: uz pieres un ap
acīm biezs tīkls smalku rieviņu, bet lūpas kā
savītis rozes zieds. Vai tās tās pašas lūpas,
kuras neskaitāmas reizes esmu klājis skūpstiem
neprātīgās mīlas naktīs? — 

Jo ilgāk skatījos, jo mocošāk sapratu, ka
sieviete man iepretim kautko neglābjami pazaudējusi, — 
kauko tādu, kas viņu pārvērtis citā cilvēkā.
Tagad to apstiprināja katrs vilciens viņas
stāvā, — katra kustība, katrs vārds. Viss
likās nodilis, izkurtējis un trūdains.

Šī pārsteidzošā atziņa pieauga ar katru
mirkli, plētās un piepildīja visu manu garīgo pasauli
tādā mērā, ka novakarē, kad sasniedzām
Klosteru, man sāka likties, ka tā dievišķi skaistā
Ivona, kura visu laiku bij dzīvojusi manās atmiņās, 
patiesībā tikai fantazijas sadzejojums.

Nezinu, vai Ivona noskārta to mocošo pārmaiņu, 
kura tanīs stundās notika manī. Runājuši
par to nekad netikām, bet taisni no tās dienas
viņa sāka — vai ari tas man tikai tā likās? — 
veltīt ārkārtēju uzmanību savam apģērbam
un sejai. Likās, viņa izlietoja visu, lai joprojām
būtu pievilcīga. Zināmā mērā tas viņai ari izdevās; 
vismaz Klosterā apmetušos turistu barā
viņa izskatījās pēc troni zaudējušas karalienes,
un bieži es smīnēdams vēroju, ka iedegās vīriešu
acis, kad viņa elegantā kalnukāpējas uzvalkā
manā pavadībā izgāja pastaigāties. Bez
šaubām, visi šie Šveices frankiem bagātie veselības 


meklētāji apskauda mani, bet — ko tas līdzēja? 
Manas Ivonas — tās, kura dzīvoja manā
fantazijā, — vairs nebija.

Man liekas, ka kādu laiku mūsu kopdzīve
būtu ritējusi diezgan laimīgi ari bez šīs iluzijas.
Klusos vakaros, atmiņu pie atmiņas siedams,
biju sapratis un attaisnojis Ivonas pārvēršanos.
Tiesa, no seno dienu kaislās aizraušanās manā
dvēselē vairs nebija ne ēnas, bet tās vietā radās,
kā vakara saule, skumja, visu izlīdzinošā saprašana.
Pēc visa tā, ko pārdzīvojusi šī sieviete, 
citāda aina nemaz nebija domājama. Un
es? — Vai tad es biju labāks? Jā, manā dvēselē
veidojās jauni mērķi, es jutu jaunu cīņu tuvošanos, 
bet — tas bij domu un gribas pasaulē, kurai
maz sakaru ar cilvēku jūtu valdinieci — mīlestību.
Abi bijām iepuvuši, abiem bij jāprasa
atkāpšanās no jaunības dienās radītā absolutā
mēroga. Bet Ivonas nodomi sniedzās, kā vēlāk
tas izrādījās, pāri šai rudenīgai piekāpībai...

Kādu dienu viņa negaidot izteica nodomu
braukt uz Ženēvu. No sarunas nopratu, ka uz
to viņu mudina kādi īpaši nolūki, bet tā kā nekā
noteikta par tiem neteica, tad atteicos līdzi
braukt. Viņa aizbrauca viena.

Gandrīz divas nedēļas pavadīju vientulībā — 
vāciski klusā pansijā un pavasarīgi rudos
kalnos. Pa vientuļām tekām klejodams vai uz
atzveltnes savā istabā gulēdams, centos attīstīt
līdz beidzamajām konsekvencēm un pamatot
faktiem to sintezi, kura pusintuitivi radās ceļā
no Cīriches uz šejieni. Šis garīgais darbs man


sniedza daudz klusa prieka, jo domas ritēja viegli
un fakti rindojās sakarīgi cits pie cita. Man
jau likās, ka esmu izgājis no pēdējo gadu chaosa
drošā krastā... Bet tad atgriezās Ivona un atnesa
līdz savus asiņainos murgus.

Dažas dienas viņa mani ievija tādā burvīgā
maigumā, ka iepriekšējās dienās radusēs iluzija
par citādas dzīves sākšanu likās pilnīgi iespējama.
Kādu vakaru, kad pa atvērtiem logiem
ieplūda kalnu pavasarīgais gaiss un piešķīra
sevišķu sirsnību mūsu jauno attiecību liriskam
maigumam, jau taisījos uzsākt runu par
saviem nākotnes nodomiem, bet te Ivona mani
pārsteidza ar pavisam negaidītu jautājumu:

— Tev ir revolveris? — viņa jautāja asi, sastingušu
skatu manī raudzīdamās.

Nepiešķirdams šim jautājumam sevišķas nozīmes, 
izvilku mazo brauniņu, kurš pa paradumam
allaž atradās man kabatā.

— Tas neder, — man vajaga labu tāļšaujamu 
revolveri....

— Kam tas tev vajadzīgs? — 

— Ak, tas tev nav jāzin! Esi tik labs un rītu
aizbrauc uz Cīrichi pēc revolvera... Tu jau
zini... tādu, kāds tev bij Sibirijā.

— Koltu? — Ko tu ar to iesāksi? — jautāju,
joprojām smīnēdams.

— Man tāda fantazija… 

Mēģināju sarunu novadīt uz to, kas mani interesēja, 
bet Ivona stūrgalvīgi un arvien asāk
atgriezās pie jautājuma par revolveri. Tas mani
saniknoja.


— Es nebraukšu un nepirkšu nekā, kamēr
nezināšu, kam tev tas vajadzīgs, — atcirtu
strupi un piecēlos.

Ar to mūsu saruna par revolveri izbeidzās.
Tas bij svētdienas vakarā. Pirmdienā Ivona
aizbrauca uz Cīrichi.

Aizbraukdama viņa neminēja atgriešanās
dienu, kādēļ ari nerūpējos par viņas sagaidīšanu, 
bet turpināju savus vientuļos klejojumus
pa apkārtni. Svarīgākais manā jaunā nākotnes
planā bij izdomāts līdz galam; tagad atlika tikai
pārliecināties, vai man pietiekoši daudz spēka
un — galvenākais — izturības viņa realizēšanai.
Jo, redzat, es sapratu, ka laiks kļuvis citāds, 
citādi viņa stādītie uzdevumi un citādu varonību
viņš prasa no cilvēka. Romantiskās
pašaizliegšanās un uguņojošās gribas uzplūduma
laiks pagājis. Dzīve prasa neatlaidību un
izturību pelēkā darbā, — darbā, kurā neviens
neredz varonības. Teoretiski sapratu, kurp iet
dzīve un ko viņa prasa, bet vai man pietiekoši
daudz izturības? — tas bij jautājums, kuru pārdomām
atrisināt nav iespējams. Nelīdz tur ari
pašapņemšanās, šīs atziņas var iegūt tikai
praktikā. Mani jaunie nodomi prasīja pārbaudījumu, 
un es sāku domāt kur un kā nolikt nākošo
dzīves eksamenu.

Par sava ceļojuma mērķi ari šoreiz Ivona
man nekā neteica; likās, ka viņa pilnīgi aizmirsusi
mūsu neseno sadursmi revolvera pirkšanas
jautājumā. Viņa tikai centās apreibināt mani
glāstiem un skūpstiem. Likās, ka viņa gribēja


vēlreiz atdzemdēt mūsu pirmo mīlas nakšu burvīgo
aizrautību. Bet tas viņai neizdevās. Vai
tur bija vainīga viņa pati, vai domas, kuras taī
laikmetā pildīja manu dvēseli, nevaru pateikt,
tikai man mocoši likās, ka viņa vienkārši spēlē,
un bieži, viņas krampjainos apkampienos dusēdams, 
stādīju sev jautājumu: kam šī spēle? — 

Tā pagāja dažas dienas. Kādu pēcpusdienu
atradu viņu sēdam uz atzveltnes un spēlējamies
ar pavisam jaunu Kolta sistemas revolveri.
Mani ieraudzījusi, viņa nolika revolveri uz galda
un teica, mīļi smaidīdama:

— Apsēdies man blakus…

Es apsēdos.

— Saki: tu mani vēl mīlē? — viņa jautāja,
manu galvu sev pie krūtīm spiezdama.

— Tu taču redzi…

— Tāpat… tāpat, kā toreiz — Irkutskā, 
kad…

Es sapratu, ko viņa gribēja teikt: kad tu manis
dēļ devies savā neprātīgā ceļojumā! 

— Nē, tā mīlēt vairs nespēju, — atteicu atklāti.

Brīdi viņa domīgi glāstīja manus matus.

— Ak, nevienam, nevienam vairs neesmu vajadzīga, — 
viņa teica skumji; acīs tai pamirdzēja
asaras.

— Nerunā niekus, mīļā! — Man tu esi arvien
vajadzīga. Vēl vairāk: man liekas, ka esam tā
saauguši, ka šķirti dzīvot vairs nevaram. Mūs
saista tik daudz skaista un noziedzīga...

— Tikai ne mīlestība…


Es centos pierādīt, ka viņa maldās, bet jutu,
ka viņai taisnība: to apliecināja mani pierādījumi.
Agrāk viņu vietu daudz labāk izpildīja
skūpsts, viens kaisls apkampiens. Un tomēr
viņa bij man dārga; negribēju viņu skumdināt
un izdarīju vislielāko kļūdu: mēģināju imitēt
kaislu mīlestību.

Ivona atdzīvojās: viņai likās, ka tā atguvusi
bijušo varu pār mani. Un tas viņu pamudināja
teikt to, kas satrieca pēdējo mīlestības ēnu.

— Vai tu varētu izdarīt manis dēļ ko... neprātīgu? — 
viņa jautāja. 

— Domāju, nē, — atteicu mierīgi.

Viņa piecēlās un nemierīgi pārgāja pāris reizes
pār istabu. Tas apstājās un ilgi skatījās
man acīs. Tā laikam skatās ārsti-hipnotizētāji
uz saviem slimniekiem.

— Bet es tev saku: tu izdarīsi, — viņa runāja
kā ārprātīga. — Rīt mēs ieradīsimies Davosā; 
tur tev parādīšu vienu cilvēku un tu viņu
nošausi ar to tur revolveri. Vai ne, mīļais? — 

Es atgrūdu viņas apkampienam izstieptās
rokas un izstreipuļoju no istabas...

Veselu dienu izvairījos viņu sastapt. Vakarā
viņa pati uzmeklēja mani. Mēs izrunājāmies
par dažām saimnieciskām lietām. Visu laiku
izturējās tā, itkā būtu atteikusies no sava neprātīgā
priekšlikuma. Nolēmām nākošā svētdienā
uzkāpt līdz Kasanna galotnei.

Uz turieni ved divi ceļi: viens ļoti ērts, bet
līkumots un aizņem daudz laika; otrs daudz
taisnāks, bet stāvs un diezgan bīstams. Mēs


izvēlējāmies pēdējo: tautā to dēvē par “vilku
taku”. Un jāatzīstas: šis ceļš attaisno savu nosaukumu.

Kalngalu sasniedzām ap pusdienas laiku.
Mūsu priekšā noklājās burvīgas, pērlenes
krāsās mirdzošas tāles, tomēr dvēselē tinās kas
tumšs un smags, kas liedza priecāties par dabas
varenām ainām. Ivonu, laikam, bij pārņēmusi
tāda pati noskaņa. Tā notika, ka drīz vien,
dažas nenozīmīgas frazes apmainījuši, devāmies
mājup. Atgriezāmies pa to pašu “vilku taku”. 

Nelielā klinšu klajumiņā Ivona lika priekšā
ieturēt pusdienu. Apsēdāmies pie stāvas klints
sienas. Dažus soļus no mums atvērās dziļš bezdibens.

Ēdot Ivona atkal negaidīti atgriezās pie sava
ārprātīgā priekšlikuma, — šoreiz asi un naidā
drebošu balsi. Es klusēju. Beidzot viņa izkliedza:

— Saki, kā tu spēji pieskarties man, kamēr
mans negods nav nomazgāts asinīm?

— Nedomāju, ka tavs gods aptraipīts. Un ja
ari tas tā būtu, asinis to nenomazgās, — centos
runāt mierīgi, kaut gan manī modās tumšas
dusmas.

Mēs piecēlāmies. Ivonas acīs mirdzēja
naids.

— Tā runā tikai glēvuli, — Ivona izdvēsa, 
spēji uz manu pusi saliekdamās.

Tālākais notika kā ārprāta murgā. Gribēdams
atsvabināties no Ivonas urbjošiem naida
skatiem, es viņu atgrūdu no sevis. Nezinu, vai


grūdiens tiešām bija tik spējš, vai viņa vienkārši
paslīdēja, bet nākošā acumirklī sieviete, rokas
kā baltus spārnus izplētusi, nokrita pār klints
malu bezdibenā...

Tā izbeidzās mans stāsts. Ivonu līdz ar savu
nelaimīgo mīlestību atstāju klusā Šveices ciema
kapsētā... 

Rudenī atgriezos Rīgā. Bet — ak Dievs! — 
cik sveša tā bij kļuvusi. Un tad, lūk, es atnācu
šurp izturēt pēdējo dzīves pārbaudījumu.

* * *

Viktora stāsts aizņēma trīs vakarus. Kad
otrā vakarā, Mildas jaunkundzi pavadījis, atgriezos
prāmnieka mājiņā, teicu pārmetoši:

— Man liekas, ka tavu stāstu Mildas jaunkundzei
nevajadzēja dzirdēt.

Viktors paskatījās manī skumju smaidu un
teica klusi:

— Īstenībā viņa — vienīgā, kam tas bij jādzird…

Vairāk par to nerunājām, jo sāku saprast,
kas norisinās šinī klusā prāmnieka mājiņā.

Es aizbraucu dienu pēc tam, kad Viktors vakarā
beidza savu dzīves stāstu. 


Astoņpadsmitā nodaļa

Ziedošais ābeļu dārzs

Šīs dažādos apstākļos rakstītās paviršās
piezīmes es kārtoju Pīladžu dārzā. Drīz tas būs
manas mājas dārzs.

Lapeni, kurā strādāju, jau līdz pusei aptinušas
pavasarīgi nevarīgās apiņu stīdziņas, un
man labi redzamas ziedošu ābeļu rindas. Zemu
pār ieeju noliecies kupls zars rozavioletos ziedos; 
caur ziedu lodziņiem pamirdz zili debesu
atvariņi. Kad pagriežos sānis, skats aizslīd
pāri nevarīgiem apiņu gredzentiņiem gar bišu
dūkoņas pilnām ābelēm līdz pagalmam, kur valda
lauku mājas pusdienas atpūtas stingrais
miers, un man ir tāda sajūta, itkā es nule būtu
atgriezies no tālām svešniecības gaitām un pirmo
reizi pēc ilgiem gadiem stāvētu pie dzimtenes
robežām. Dvēselē vēl viļņojas izstaigāto
ceļu un pilsētu ķērcošais troksnis, bet tu jau jūti
baltā miera tuvumu. Abi tev tuvi, abi tev vajadzīgi.
Bet visam pāri stāv dīvainais pretrunu
mirklis, kā aizmirstības kauss starp divām pasaulēm.

Pa mežrozēm apstādīto celiņu nāk Milda — 
mana līgava. Pēc dažām dienām viņa būs mana
sieva. Es skatos, ka viņa apstājas pie rožu


krūma un domīgi laiž tikko sametušos pumpurus
caur pirkstiem. Ko viņa domā? — To pašu,
ko es: dzīve būs skaidra un skanoša, bet smaga
darba pilna, līdz sasniegsim to, par ko sapņojam? — 
Es nezinu, bet man liekas, ka šinī jaunavīgi
vingrā sievietē nopietnām zilām acīm
un linu dzelteniem matiem liktenis ieslēdzis ko
neatvairāmu un skaidru kā pirmā pavasara
diena.

Viņa ienāk pie manis un smaidīdama skatās
uz arvien vēl nekārtībā izmētātām papīra lapiņām.
Tad apsēžas blakus un mēs atkal uzsākam
savas sarunas, kurās pagātne neatdalāmi
sapinusies ar nākotni varavīksnas vizošā audumā.
Un kad viņa aiziet, man ir tā, itkā pēkšņi
būtu izgājis no saules apmirdzēta laukuma saltās
ēnās. 

* * * 

Pagātne... laiks noslēgt pēdējos rēķinus...

Viktors bij izveseļojies; es atgriezos pilsētā.
Aizgāja marta vētrainās dienas. Apriļa sākumā
negaidīti saņēmu no Gargrīva garu vēstuli.

“Šī vēstule man jāiesāk tradicionali: kad tu
viņu lasīsi, es vairs nebūšu starp dzīvājiem.
Bet tas lai tevi neuztrauc. Izlasi viņu mierīgi,
bez steigas un pārdomā. Nesteidzies uzmeklēt
manu kluso dzīves vietu: te grozīt tu nekā nespēsi.
Nepiederu pie tiem cilvēkiem, kuru likteni
var grozīt draugu vārdi. Dzīvei ir sava
negrozāma loģika, es to esmu izpratis un nemēģinu
apķildot. Un šī loģika man uzzīmēja vienu


vienīgu ceļu — to, kuru izvēlējos. Bet ne tādēļ
rakstu tev šo vēstuli, lai attaisnotu savu pēdējo
ceļu, — nenovēršamību attaisnot nav vajadzīgs.
Rakstīt mani pamudina kas cits: vēlēšanās tevi
iecelt par savu mantinieku — laicīgo un garīgo.
Par pēdējo nesmīni. Jā, mana dvēsele sadegusi, 
mans mūžs izsvaidīts visos vējos, bet es
skaidri zinu, kas jādara, ja... Bet par to vēlāk:
būsim loģiski un sakarīgi ari nāves tuvumā.

Kad pēc traģiskā notikuma uz “vilku takas” 
atgriezos Latvijā, kādu laiku pavadīju galvaspilsētā.
Pēc visa tā, kas tev zināms, man vairs
nevajadzēs teikt, ka priekš manis viņā bij miris
viss, ar ko tā viļ lētticīgo sapņotāju sirdis. Bet
rūgtuma manī ari nebija: pats gāju, pats kritu.
Un pats atradu ceļu jaunai atmodai. Es dzīvi
redzēju visā viņas riebīgā kailumā, bet taisni
tādēļ sapratu: priekšā gaida skanoša nākotne.

Es vēroju un domāju, līdz atradu pamatu, uz
kura droši likt kāju. Visa tā politiskā, literariskā
un saimnieciskā kņada, kas valda galvaspilsētā, 
slimīga cīņas dienu atlieka, — atlieka, kuru
neglābjami un bez žēlastības noslaucīs austošā
diena. Viņa nāks — no mūsu jaunsaimnieku
klusām druvām. Es to sapratu un aizgāju lauku
klusībā pārbaudīt savus spēkus jaunai cīņai.
Jo, redzi, mums, latvju inteligentiem, jāiztur
pēdējais un visgrūtākais pārbaudījums. Radīdami
savu valsti, mēs saņēmām no vēstures noteiktu
mantojumu. Tā ir zemkopība: tur, klusos
laukos, kārts mūsu nākotnes šūpulis. Pamats
dots, un mūsu uzdevums — pārvērst lauku sviedraino 


darbu gaišā, prieka pilnā rotaļā. Tas ir
sapnis. Bet — vai tikai dažus gadus atpakaļ ari
mūsu valsts nebij sapnis? — Tagad šis sapnis
patiesība. Patiesība kļūs ari jaunais sapnis.

Maldās tie, kas vēl arvienu nākotnes mērķus
meklē aiz socialistiskās revolucijas komunismā.
Mūsu socialistiskā revolucija iesākusies jau sen: 
izšķirošais posms jau mums aiz muguras. Zeme — 
galvenais mūsu tautas ražošanas līdzeklis — 
atdota cilvēkiem. Tagad jāiet tālāk: jāpanāk, lai
zeme rotaļīgā darbā radītu bagātības, kuras celtos
kā pavasaros upes, pārplūdinātu pilsētas un
ar savu jauno spēku aizskalotu reizā ar kapitalistiskās
iekārtas atliekām sīko veikalniecību un
politikanismu. Mērķis skaidrs; skaidri ari līdzekļi: 
apgarota technika un kopējs darbs.

Kā redzi, man ir skaidrs mērķis priekšā, — 
man bij ari zināmi līdzekļi jaunam Ikara lidojumam.
Divus gadus te — klusā darbā — esmu
pārbaudījis savus spēkus un zinu, ka man viņu
pietiekoši daudz. Un ja es tagad atsakos no visa,
tad tur vainīgs kas cits... 

Tu, ceru, atcerēsies Mildas jaunkundzi.
Starp mums nav kritis neviens vārds, nav sējies
neviens rokas spiediens, bet — kā to nesaprast?
Viņā mostas pret mani mīla, no kuras aiziet nespēju, 
jo — redzi — pats tiecos pēc viņas. Bet — 
man bij jāatzīstas pašam sev, ka tam man
vairs nav spēku. Es varu sevi atdot līdz pēdējam
elpas vilcienam darbam, bet piedalīties jaunā
mīlas rotaļā, — to es vairs nespēju. Un nav,
kā tagad redzu, uz zemes tādas vietas, kur varētu 


no viņas paslēpties. Atliek tikai — beigt
dzīvot. Daru to mierīgi un priecīgi, jo zinu, ka
citādi tas nevar būt. Es izzudīšu tā, lai nevienam
nemestos domas par pašnāvību. Sevišķi Mildas
jaunkundzei ta nevajaga zināt. Ceru, ka tu izpildīsi
manu vēlešanos: šo vēstuli viņa nedrīkst
lasīt. Tas varbūt egoistiski, bet — ko darīt? — 
es negribētu, ka viņa zin manu nespēku. — Tev
atstāju savas domas un kluso mājiņu Gaujas līcī.
Līgums izbeidzas pēc gada. Te pievienoju likumīgu
tiesību cedēšanas aktu. Nespiežu tevi
sekot manai priekšzīmei, bet ar skaidru sirdsapziņu
apgalvoju: nekad un nekur neesmu pārdzīvojis
tik daudz laimīgu brīžu, kā pēdējos
divos gados te — klusā Gaujas līcī. Es būtu laimīgs, 
ja mīla nebūtu sadedzinājusi dvēseli. Es
atstāju tev brīvu vietu. Man patiktu, ja tu viņu
ieņemtu.”

Gargrīvam bij taisnība: viņa vēstule mani
nepārsteidza. Ka Mildā pret viņu mostas jūtas,
kuras parasti nobeidzas ar mīlas skūpstu, to
noskārtu jau Viktora slimības laikā. Sapratu
ari, kādēļ mans nelaimīgais draugs neuzdrošinājās
noskūpstīt šīs lauku smaršu apdvēstās lūpas.
Un tas, par ko viņš sapņoja, bij tuvu ari man.
Vai tad brīnums, ka bez garām pārdomām pieņēmu
Gargrīva atstāto mantojumu un aizgāju no
līdzšinējās dzīves bez skumjām? — 

Prāmnieka mājiņā ierados taisni Viktora
bēru dienā. Klusi un nopietni viņu aizvadījām
netālajā kapu kalniņā. Pie viņa kapa neskanēja
skaļas runas, neplūda ari asaras: Tikai Mildas


acīs pamirdzēja miglains mirdzums, un vakarā,
kad skumju domu vajāts atgriezos pie drauga
kapa, tur atradu Pēterēnu. Noglaudīju viņa izjukušos
matus un viņš, krampjaini manu roku
satvēris, sāka skaļi raudāt. Kā brāļi apkampušies, 
vēlu naktī atgriezāmies tukšā prāmnieka
mājiņā. Tur man Pēterēns izstāstīja Viktora pēdējo
gājienu.

Ūdens Gaujā sācis jau kristies, kad Viktoram
kādu dienu, tukšu prāmi velkot, upes vidū paslīdējusi
kāja un viņš iekritis ūdenī. Tas izklausoties
neticami, bet tā stāstījuši ceļinieki, kuriem
Viktors braucis pretim. Braucēji to visu redzējuši, 
bet sākumā neuztraukušies, jo visā apkārtnē
prāmnieks bijis pazīstams kā krietns peldētājs.
Laivas ari tanī pusē nevienas nebijis. Stāvējuši
un gaidījuši, ka Gargrīvs izpeldēšot malā.
Kā viņam klājies straumē, neviens nezina, jo pa
Gauju gājuši baļķi. Otras puses braucēji beidzot
aizbraukuši laivā līdz prāmim, pārcēlušies, bet
no prāmnieka arvienu vēl nebijis ne vēsts. Ap
to laiku piesteidzies ari viņš, Pēterēns. Nu metušies
laivās un sākuši meklēt. Nomeklējušies
visu dienu — velti. Tikai otrā rītā Gaujas līkumā, 
piecas verstis uz leju, atraduši smiltīs izmestu
līķi...

— Lai nu visi saka, ko grib, bet es domāju un
domāju, ka tas nelaimes gadījums nebija, — tā
Pēterēns nobeidza savu skumjo stāstu.

Es paliku turpināt Gargrīva darbu. Sākumā
pilsētas kancelejās izlutušiem muskuļiem darbs
likās nepanesams, tomēr pamazām, pateicoties


Pēterēna laipnai piepalīdzībai, pieradu. Mans
stāvs kļuva vingrs, miegs mierīgs un rītos atkal
redzēju sauli lēcam. Vakaros, pēc pabeigtas
darba dienas, mani bieži apciemoja Mildas jaunkundze
un Pēterēns. Kamēr Liepēnu Anniņa
sildīja vakariņas, mēs runājām par dzīvi, cilvēkiem
un viņu uzdevumiem. Un kaut gan Viktoru
pieminējām reti, taču viņa gars piepildīja
visas mūsu runas.

Klusībā devu zvērastu izpildīt mana nelaimīgā
drauga novēlejumus; līdz šim doto zvērastu
esmu pildījis. Atskaitot vienu: viņa pēdējo vēstuli
Mildai tomēr parādīju. Nedomāju, ka ar to
būtu viņam kaitēts, jo esmu pārliecināts, ka
Viktors maldījās, domādams, ka viņa pašnāvībā
izpaužas nespēks, — taisni te šī dīvainā cilvēka
spēks teicās visskaidrāk. Kad vēstuli rādīju
Mildai, nedomāju, kādas būs šī soļa sekas priekš
manis. Ja, Viktora pēdējā vēstule bij tas tilts,
kas mani noveda pie Mildas sirds ātrāk, nekā to
biju domājis. Bet citas izejas man nebij: man
vajadzēja iegūt nevien šīs sievietes mīlestību,
bet viņu visu — tam lielam darbam, kuru man
uzlika Gargrīva pēdējā vēstule...

Es atkal dzirdu tuvojamies vieglus soļus: tur
nāk mans vissirsnīgākais draugs — Pēterēns. Es
neprasu, no kurienes viņš nākdams, jo zinu: viņš
nāk no kapsētas, kur dus viņa draugs, kurš zināja
visskaistākos stāstus par tālām zemēm un
varoņu dzīvi. Viņi abi — Pēterēns un Almiņa — 
tagad bieži apciemo kapsētu un aiznes klusam
kapam visus ziedus, kādus atrod pļavās. Un tad


viņi ilgi runā par nomirušo draugu... Nemanīts
esmu klausījies viņu runās. Un reiz es dzirdēju,
ka Pēterēns mirdzošām acīm teica:

— Kad izaugšu liels, apstaigāšu visu pasauli... 
... kā viņš! — 

Tas nu būtu viss. Es sēdu ziedošā ābeļu
dārzā un lūdzu likteni dot man spēkus godam izturēt
pēdējo, visgrūtāko pārbaudījumu.
