title: Ziema
isPartOf:
creator: Jaunsudrabiņš, Jānis, 1877-1962
dateIssued: 1925
publisher: Valters un Rapa
publicationPlace: Rīga
firstPublished:
firstEdition: 1925
dateModified: 26.06.2024
copyright:
uri: http://dom.lndb.lv/data/obj/417458
normalization:
ocrCorrection: Jā
verified: 26.06.2024, Anda Baklāne



Jāņa Jaunsudrabiņa
ZIEMA
Stāsts


„Naktī ir iekritis sniegs.ˮ

Šie vārdi uzmodināja Jāni no miega. Gurdi viņš
pacēla galvu, kurā vēl nakts sapņi vārstījās nenoteiktos
tēlos un tēlu kopojumos.

Kur viņš atradās?

Pirmais, ko Jāņa acs uztvēra, bij pelēka gaisma,
un šai gaismā Aija sukāja savus kastaņbrūnos matus.
Viņa sēdēja kājgalī uz gultas malas, un kad Jāņa
skats viņu aptvēra, viņas lūpas pasmaidīja cauri matu
viļņim. Uzreiz istabā gaisma papletās plašāk.

Kas te notika?

Ak ja: viņš taču atkal atradis bij savu meiteni,
savu līgavu, kuru viņam agrā jaunībā nolaupīja kāds
vecs burvis.

Jānis pacēlās un, atbalstījies uz elkoņa, silti raudzījās
Aijā.

Te nu bija viņa sirds lolojums, par kuru viņš nebij
mitējies domāt ilgus, ilgus gadus. Šis smaids nu
bieži pavadīs viņa soļus. Šīs rokas, tik tīkamas un
spēka pilnas, noglaudīs rūpes no viņa pieres un darīs
dzīvi tīru un gaišu. Visas domas un jūtas, kas verd
un kūsā šai mīļajā augumā, tagad vērpsies kopā ar
viņa domām un jūtām. Nu viņš bij bagāts un laimīgs.
Nekad viņš savā mūžā nebij jutis otru cilvēku
sev tik tuvu. Nekad nebij apzinājies sievieti
kā savu neatņemamu daļu, kā savu piederumu. Viņš
reizā jutās valdnieks un reizā vergs. Viņš bij gatavs
auklēt Aiju savās rokās, kā bērnu, un no viņas
saņemt rājienus un pamācības, kā no mātes.

Bet vai šīm bagātībām nenāca pavados visrūgtākā
nabadzība? Kādu valodu runāja mazie lodziņi,
no kuru astoņām rūtīm trīs bija aizbāztas ar lupatām?


Nokvēpušie griesti zirnekļu tīklu aizmigloti.
Krāsnij stūri izbrukuši. Durvju kaktā netīrumiem apķepuši
cūku spaiņi, kruķis, krāsns slota un visādas
grabažas. Un tur, platajā gultā, gulēja trīs bērni. Viņu
kailie loceklīši šur tur izšāvās no cisām un no
lupatu verpelēm.

Jānis pacēlās gultā sēdus. Pa labi bagātība, pa
kreisi nabadzība un posts. Ar vienu nebij vedama
nekāda cīņa, tā bija tikai sargājama. Tā tad jāpārvar
tikai otra vara. Viņš izstiepa abas rokas Aijai
pretim un teica:

„Mīlā, mana sirdsmīļā, — no šās dienas visai
mūsu dzīvei vajag iet vienīgi uz augšu. Es neiešu
vairs atpakaļ pie Pakalniem, ne uz Radiem, ne uz
Rīgu. No šīs dienas es sākšu te dzīvot, kopšu tavu
zemi, vedīšu kārtībā tavas būdas un līdzēšu tev pašai
un taviem bērniem visās jūsu likstās.ˮ

Aija ņēma no smaidā sakniebtajām lūpām resnas,
melnas adatas un sprauda matos. Tad viņa pieglauda
savu galvu Jānim pie krūtīm un ar pirkstiem urbās
viņam padusēs. Savādas, stindzinošas trīsas gāja no
pakauša līdz kāju pirkstu galiem. Viņš atstūma Aiju
un cēlās.

„Tu neaptveri šī brīža nopietnības,ˮ viņš ar vieglu
pārmetumu balsī teica.

Es pateicos par to, kas man rokā. Daudz jūs,
vīrieši, mēdziet solīt, bet maz dodiet. Mēs, sievas,
nesolam nekā, un atdodam visu, kas mums ir.ˮ

„Aija bija pilnīgi apģērbusies. Savās ne visai tīrajās
darbdienas drēbēs viņa pati bija kā savu tikko
izteikto vārdu vislabākais apstiprinājums. Vai viņa
nebij atdevusi nelaiķim Galdaram, šim vecajam dzērājam
savu jaunību, savu meitas bezbēdību?

„Aija, tev ir grūti gājis, tāpēc tu netici vairs ne
dzīvei, ne cilvēkiem. Tu vienkāršas lietas uzskati
kā brīnumus. Tu toreiz atraidīji manu mīlestību,
kura tevi būtu apņēmusi kā staru gredzens, tāpēc tev
bij tik smagi jācieš.ˮ

Aija bija noliekusies pār toverīti durvju kaktā.


Atrotītu roku viņa maisīja kopā vārītus kartupeļus
ar pelevām. Galvu nepaceldama viņa atbildēja:

„Aiz nabadzības cilvēki cieš, ne tavas mīlestības
dēļ. Mīlestībai ir tikai viens vienīgs jaukums,
kurš neēdušam neiet pie sirds, bet kurš paēdušus uz
dažiem acumirkļiem var saistīt cieši kopā ari bez
mīlestības. Gan redzēsim, ko tavs staru gredzens uzburs
te, šai postažā.ˮ

„Tu runā, Aija, kā zobodamās par vissvētāko.
Man šķiet, mēs neesam nekur tāļāk tikuši. Tā ir tā
pati doma, ko tu šķetināji vakar vakarā, kad es tevi
bildināju. Un tomēr tu redzēsi, ka mīlestība uzvarēs.
Vai saule neaizdzen nakts tumsu? Vai viņa neaizdzen
pat ziemu, tiklīdz pavirzās mūsu zemei tuvāk?
Vēl vairāk: viņa zemei dod zaļumu un ziediem krāsas.ˮ

„Vai tu nevarētu man durvis attaisīt?ˮ Aija, nēšus
uz pleciem paņēmusi, vienaldzīgi teica.

Jānis bij pa pusei apģērbies. Mekaniski viņš
atvēra būdas durvis, pa kurām izgāja Aija, apkopt
govi un sivēnus, jo vairāk lopu viņai nebij.

Palicis viens, Jānis vispirms apskatījās, kur varētu
mazgāties; bet tā kā neredzēja ne trauka, ne
dvieļa, ne piliena tīra ūdens, tad palika nemazgājies,
pirmo reizi, kopš atcerējās. Viņš gribēja sēsties pie
loga; bet ārs ar savu balto segu viņu ieinteresēja vairāk, 
nekā pārdomas, kurām gribēja nodoties. Taču
vajadzēja ari redzēt sētu, kas tur bij un kā tur trūka,
kur vispirms būtu pieliekama vīrieša roka.

Ārā izgājušu, Jāni sagrāba gaišs ziemas prieks
un apņēma tāds miers, kādu izbauda zāles stiebrs,
kurš visas vasaras audzēts un bargā rudeņa rūdīts,
tagad pieglaudās zemei zem sniega. Pametis acis
visapkārt, redzējis tumšu upi plūstam baltos krastos,
balti apķepušus lapainus ozolus piekalnē, pilošus jumtus,
uz kuriem gulēja bieza kārta naktī sniguša sniega,
viņš priecīgs sauca Aijas vārdu.

Viņa atsaucās kūtiņā.

Un nu sākās ēku, lopu un visas sētas aplūkošana.
Aija rādīja, šo to piezīmēdama, un Jānis katrā vietā


atrada ko labot. Daudz ko varēja izdarīt pilnīgi bez
naudas, vienīgi darba rokas pieliekot. Tā jau te bija
visu kalninieku nelaime, ka viņi visi bij amatnieki
un no zemes maz ko paģērēja.

„Visi viņi dzīvo ne labāk par mums,ˮ Aija teica
un novilka ar roku visapkārt, „izņemot Pakalnus,
kurš pats ir namdars un smalks galdnieks, bet sieva
no bagātām mājām.ˮ

Kūtiņa patiesi bija tuvu sagrūšanai. Cik istaba,
kura bija celta vienā laidā ar klēti, devās uz vienu
pusi, tik strauji kūts ar šķūnīti tiecās uz pretējo.

Ielīdušu pa kūts durvtiņām, Jāni pārsteidza griestu
zemums. Jau tagad, rudenī, govij mugura nestāvēja
tālu no sīkajām sijām, kuras bija vidū tā pārlīkušas,
ka kuru katru acumirkli draudēja lūzt. Sivēni
rakņājās pa visu kūti un kāpa silē, pie govs, kura tos
šad un tad ar vienu ragu pasvieda nost. Govs bija
brūna, asiem krusta kauliem, gariem tropainiem ragiem,
sāpīgu izteiksmi lielajās, ūdeņainajās acīs. Sivēni
apauguši dzeltenu kūlu, līdz acīm notašķījušies,
slapjo kūti rakņādami.

Šķūņa vārti bij tā zemē iegrimuši, ka nebij iespējams
tos atvērt. Aija pašķieba augšu uz āru un
viņi abi ielīda telpā, kura bij gandrīz pavisam tukša.
Varbūt pus vezuma salmu izsvaidīts pa visu šķūni.
Pa tiem, kā likās, ari bija rakņājušās cūkas. Pamats
bij tā izbrucis, ka visa ēka tikko turējās uz nedaudziem
akmeņiem. Jumts bija caurs kā siets. Salmi
izdvesa mitrumu un pelējuma smaku.

„Te jau izskatās pēc pavasara, ne pēc rudeņa,ˮ
Jānis teica.

Viņam kļuva baigi, raugoties šai tukšumā, kur
priekšā stāvēja gara, nežēlīga ziema; bet Aija bēdāja
maz. Tur uz kūtiņas viņa bija uzbāzusi divus
vezumus laba līča siena un tikpat daudz zāļaina vasarāja,
ko nebij vērts kult. Daži graudi, ko govs tur
piekodīs, būs ari viņas vienīgā spēka barība.

No visas ražas šoruden bij ienācis tikai astoņpadsmit
pūru kartupeļu, trīs pūri rudzu un puspūrs
miežu, kuri nederēja ne sēklai, ne putraimiem. Viss


cits bij vislabākā gadījumā pelavas, ļaunākā — mēsli
nākošam gadam.

„Jau nebij audzis, tad tas pats aizlija un atkal
aizlija, līdz samelnēja, saplaka un sazēla,ˮ Aija nobeidza.

Tad viņi gāja uz istabu.

Aija priecājās par sniegu, kurš gan ar šo dienu
būšot atkal nost, tomēr kaut uz brīdi dodot atpūsties
no dubļiem.

„Kā mūžīgā mārkā jāmirkst,ˮ viņa teica, istabiņai
jau pa sienu ūdens aizvilcies līdz logiem. Baļķi
izčakstējuši kā sūklis. Kaut ņem un pirkstos saberz
visu māju. Dievs vien zina, kā viņa turās kopā, kā
viņa nesakrīt un ar jumtu neapsedzas, kā ar sūnu
segu, jo taisnību sakot, tur ir vairs tikai sūnas un
kailas kārtis.ˮ

„Un kas tur tai klētiņā?ˮ Jānis vaicāja.

Aija atbildēja:

„Nav bagātības ne te, ne tur. Paskaties, ja vēlies.ˮ

Pāris maišeļu, ap pusi viegli aizsieti ar linu šķipsnām,
stāvēja zemē pie lielas lādes, kurai nebija ne
vāka, ne dibena. Jānis pataustīja maisus. Vienā bija
linsēklas, otrā putraimi. Rudzi visi bij samalti miltos
un sabērti tīnē. Putraimu maisu bija vienā stūrī peles
sakapājušas, un Aija lādējās. — To pašu mazumiņu
iznīcinot nolokamā kustoņa.

Vēl tur stāvēja aprūsējis, gluži sarkans, cirvis,
kurš tikpat labi varēja būt ari āmurs, visāda dzelzs
un koka lūžņa, divas mucas, koka stīpām, un vecs
skapis, notrunējušām kājām un atšķeltu kroni. Pie
sienas uz līka vadža bij uzkārtas aramās sakas, no
kuru silkses līda laukā salmi. Turpat karājās veci,
no auklām pīti apauši. Tā bija vienīgā zīme, ka šai
mājā kādreiz bijis zirgs.

Aija mudināja Jāni istabā. Viņai nepatika, ka
viņš visu aplūkoja itkā vērtēdams, kā negādību atklādams.
Kad Jānis vēl kavējās, viņa nenocietās neizteikusi,
ko domāja:


„Man būtu patiesi kauns tev visu to rādīt, ja tu
nebūtu vēl plikāks par mani.ˮ

Jānis savilkās ka sitienu saņēmis. Tad viņa lūpas
sašķiebās sāpīgā smaidā. Viņš satvēra Aijas roku
un, kā sevi mierinādams, teica:

„Nekas, mīļā. Divi nabagi katrs par sevi panīkst,
bet kopā sadevušies, viens otru balstīdami, tie bieži
vien kļūst bagāti. Tu zini, ka viens var tik daudz nopelnīt, 
lai pieci paēstu, bet pieci nespēj padzirdīt viena 
žūpas. Vai tu saproti, ko es domāju? Es nebūt nevainoju
tevi.ˮ

„Tu apvaino manu nelaiķi vīru. Lai Dievs mielo
viņa dvēseli, — es neņemos viņu aizstāvēt, bet negribu
ari tiesāt. Mums neveicās.ˮ

Uz istabas sliekšņa viņa sastapa visas trīs meitenes.
Tās bij aiz sajūsmas par uzkritušo sniegu
vienā kreklā izskrējušas paskatīt balto pasauli. Aija
rājās un grasījās bērnus pērt.

„Nu, pagaidiet tikai, žagatas! Māre, ari tu, lielā
govs, bez lindraku.ˮ

Bērni ieskrēja istabā un pa gultu čubinādamies
meklēja kopā savas panckas. Viņi ģērbās un klusām
kurnēja, brīžam izgrūzdami apvaldītus smieklus. Viņu
nagi, tiklīdz rokas bija svabadas, kasījās pa pinkainajiem 
matiem.

Aija rādamās mudināja:

„Ērcējiet nu tās galvas, skrieniet uz upi, nomazgājaties,
un — žigli atpakaļ!ˮ

Bez kādas pauzes viņa griezās pie Jāņa.

„Tu laikam ari neesi vēl bijis pie upes. Pagaidi,
es pameklēšu dvieli. Jums, vīriešiem, jau nav tāda
drēbes gabala, kur noslaucīties.ˮ

Nu Jānis saprata, kāpēc uz auklas, krāsns sānos,
redzēja vienīgi rīka-lupatu. Dvielis te, šai mājā,
līdz šim bij lieka greznība. Tā jau vairs nebij nabadzība
vien, tā bija galīga nolaidība.

„Paldies, — es esmu jau pilnīgi apģērbies un man
ir tāds iespaids, itkā es būtu ari mazgājies. Tomēr,
— vai tad visu ziemu tu skuķus domā triekt uz upi?ˮ

„Mums jau nav tāda trauka, ar ko ūdeni atnest.


Abi vecie spaiņi man ir vajadzīgi lopiem. Putrai uznesam
ar katliņu. Ja gribi, vari katliņā nomazgāties.
Nekas jau nepielips. Ak, es aizmārša: vēl es
neesmu par brokastu domājusi. Tūlīt jākur uguns.
Tīrais posts ar to iekuršanu. Nav nevienas pagalītes
sausas malkas. Tu ieliec veselu sauju sausu skalu,
tie izsvilst, bet pie žagariem neķeras.ˮ

Aija ņēma no ārdiņām resnu priedes pagali un
plēsa skalus, runādama joprojām.

„Šodien jādzen skuķi atkal uz pakrasti, lai salasa
sausānus. Būtu tādi bērni kā nav, būtu jau vasarā
pievilkuši žagarus visai ziemai. Bet viņi jau manis
neklausa. Ko es viens sievieša cilvēks ar viņiem
varu izplēsties.ˮ

„Nekas, gan es kurināmo sagādāšu. Iztaisīsim
ari spaiņus ūdens nešanai.ˮ

„Es ceru, ka tu gādāsi ari par ūdeni, kad nebūsi
vairs te viesis. Tas krasts ziemā, kad nolejas un nosalst,
nav ne noejams, ne uzejams.ˮ

„Nebēdā! Nokaisīsim ar smiltim un kāpsim! kā
pa trepēm.ˮ

„Tas jādara. Citādi govs var kājas izlauzt. Pērn
cik reižu tika nojājusi uz galvas lejā. Viss var būt,
ka tāpēc ari izmetās un tagad nedod vairs ne puses
tā piena, ko senāk deva.ˮ

„Vai tad tu govi dzen uz upi dzert, tāpat kā bērnus
mazgāties?ˮ

„Tu domā, ka labāk nest ūdeni un pašai sevi
bendēt? Es jau vīram visus tos gadus zvanīju, lai izrok
aku, ka var ietaisīt reni uz stalli. Skaties kā Pakalniem, 
— ūdens pats nāk augšā no upes. Bet vai
tad mani kāds klausīja.ˮ

Bērni sakrita atkal pār augsto slieksni istabā.
Sniega gaismā viņi izskatījās neparasti bāli, gandrīz
balti, tikai acis un degungali ziedēja sarkani.

„Tagad, skuķi, man ar jums runājams viens prātīgs
vārds,ˮ Aija teica. „Nāciet šurp, redziet, tas te
būs jūsu jaunais tēvs.ˮ

Meitenes raudzījās cita citā. Viņu bālās sejas bij
līdz smieklīgumam nopietnas.


„Māre, nu, velcies šurp un nobučo tēvam roku.ˮ

Lielākais meitēns lēnām pienāca, veselo aci mazliet
augstāk nesdams, negribīgi, tikai kā pavēli izpildīdams.

Jānim tas likās savādi, tik negaidīti un piepeši,
ka nu viņu uzreiz sauks par tēvu un bučos viņam roku,
kā vecam cilvēkam, kur viņš vēl jūtas tik jauns,
kā ar šiem bērniem varētu spēlēties. Viņš satvēra
meitenes abas rokas. Sirds viņam bija pilna žēluma
pret šo sakropļoto bērnu. Viņš pievilka viņu sev
cieši klāt un noskūpstīja uz pieres, kura bija vēl pavisam 
mitra un auksta no sniegainā upes ūdeņa. Tāpat
viņš apmīļoja Zentu un mazo Rūtu. Pēdējo Jānis
paturēja klēpī un vaicāja:

„Vai tu mani mīļosi tāpat kā mammu?ˮ

Meitenīte smaidīja, kuļaja kājas un nezināja ko atbildēt.
Kā palīga meklēdama, viņa ar acīm griezās
pie māsām, tad pie mātes, un Aija teica:

„Sak', ko tu man par to dosi?ˮ

Bērns atkārtoja mātes vārdus.


II.

Bija pagājušas tepat divas nedēļas kopš tā vakara,
kad Jānis Balodis atstāja Pakalnus un aizgāja
uz Galdariem. Sniegs bija nokusis. Spīdēja atkal
saule. Kā pēdējos spēkus saņēmusi, viņa sildīja zemi,
bērzu birzes zeltodama un pļavas uzturēdama vasarīgi
zaļas, neraugoties uz lielajām nakts salnām. Pa
līčiem ganījās vēl lopi, un gani sakliedzās ar skaļām
dziesmām.

Tādā saulainā svētdienas rītā Zaldātu kalnam tuvojās
kāds braucējs. Bija pusmūža sieva. Viņa satika
vienu gājēju, pieturēja zirgu un kautko prasīja.
Gājējs rādīja ar roku taisni uz Pakalnu mājiņu, un
sieva brauca tāļāk.

Pakalnu Emilija un Mārtiņš līdz ar bērniem sēdēja
savas mājiņas dienvidpusē uz sola un sildījās
svētdienas saulē. Kad braucēja bij tuvāk tikusi,
Emilija, plaukstas pār acīm turēdama, teica:

„Skaties, Mārtiņ, kas tur nogriežas pa mūsu celīti.
Man taisni izskatās, itkā tas būtu Radu zirgs.
Nudien, tā būs mana māte!ˮ

Steigšus viņa ņēma mazos dēlus katru pie savas
rokas un skrēja pa celiņu braucējai pretim. Viņai likās,
ka māte brauc tur no tirga un viņa, maza meitene,
skrien priekšā drusciņ pavizināties un saņemt
savu kliņģeri, kā senās dienās.

Patiesi, tā bija viņas māte, tā pati Radu saimniece,
kura reiz bij noņēmusies, nekad pie meitas savu
kāju nespert. Emiliju šis mātes solis aizgrāba. Viņa
tikko varēja valdīt asaras, kad bij pie ratiem pienākusi.

Vajadzēja apturēt zirgu, lai mazie varētu ierāpties.
Emilija apsveicinājās ar māti, tad ari viņa apsēdās
uz maisa, kur bija vietas diezgan.


„Redziet,ˮ viņa teica, „tā te ir jūsu vecāmāte.
Skūpstiet viņai roku.ˮ

Katrai viņām klēpī bij pa puisēnam. Tā viņas
iebrauca Pakalnu mazajā sētsvidū, kur pats stāvēja,
lai saņemtu zirgu.

Pakalns vēsi apsveicinājās ar atbraucēju un palīdzēja
viņai tikt no ratiem.

Izkāpusi, viešņa vēl brīdi turējās pie ratu malas
un smējās.

„Raug, raug, kā kājas notirpušas,ˮ viņa teica.
Emilija saņēma māti pie elkoņa un viņas gāja uz
istabu.

Pakalns novietoja zirgu. Protams, ka pie zirga
vajadzēja palikt ari mazajiem puišiem.

Nu vispirms lai māte pasakot, vai mājā neesot
gadījies kas ļauns.

Nē, viņa braukusi tikai tāpat. Sirds nedevusi
miera. Viņi domājuši, ka Pakalnam ejot pavisam
slikti, ja jau Jānis tik ilgi paliekot. Bet, kā šī redzot,
tad znots jau esot pavisam vesels.

„Ja. Nu jau ir trešā diena, kopš sāka pamazām
staigāt.ˮ

„Bet kur tad Jānis? Man priekš viņa ir te vēstule.ˮ

Radu māte izvilka no kabatas salocītu zilu kuvēru
un sniedza to meitai.

Emilija vēstuli paņēma un nolika uz galda. Viņa
vēl nekā neteica par Jāni.

Māte turpināja:

„Man viņam jānodod no Ievas labdienas. Viņi
ir saskatījušies un laikam gan šo pašu rudeni precēsies.ˮ

Emilija ieplēta acis. Ko? Vai tad tāds Jānis
varēja būt? Un viņa izstāstīja visu, kas ar Jāni noticis.
— Tikai trīs dienas viņš nostrādājis kārtīgi.
Trešās dienas vakarā kā gājis, tā palicis. Tepat kaimiņos
viņš atradis savu veco līgavu, un tā viņu sagūstījusi.

„Aizlaidās kā daždien balodis,ˮ — viņa smiedamās
nobeidza.


Radu māte saņēma rokas un šūpoja galvu. Viņa
nesaprata, ticēt vai neticēt. Meitas nopietnā seja tomēr
teiktos vārdus apstiprināja.

„Dieviņ, Dieviņ,ˮ viņa nopūtās, „ko gan tā nabaga
Ieva teiks, kad es viņai pastāstīšu. Viņa jau tagad
vairs nerima ne ādā. Ik vārda galā tikai Jānis
un Jānis, un nelaime, un nāve. Viņa sapni redzējusi,
ka Jānis gājis tā kā pa appušķotiem vārtiem; bet
tie vārti bijuši tā kā ūdenī. Šī viņu turējusi aiz rokas,
bet viņš gājis un izgaisis... Tam vajagot būt sliktam
sapnim. Jānis būšot slims vai nomiris. Kā gan
citādi viņš tik ilgi nepārnāktu. Ak tu nabaga bērns.
Žēl, žēl, — tik labs cilvēks tā Ieva. Tādas meitas
man vēl nekad nav bijis.ˮ

Patiesi esot žēl. Emilija Ievu labi pazīstot. Viņa
taču dzīvojusi pirms gadiem trim tepat aiz upes,
Lamžos.

Taisnība, taisnība. Taču no Lamžiem viņa uz
Radiem atnākusi.

Bet nu māte, ja jau reiz bij atbraukusi, gribēja
ari redzēt, kā meita dzīvo. Vispirms viņa aptaustīja
gultas segas, tad astoņnīšu galdautu, tad dvieli uz
vadzīša. Viņa paskatījās pa vienu logu laukā, piegāja
pie otra un paskatījās ari pa to. Viņa pacilāja
ēveles uz skrūvbeņķa.

Viņas iegāja otrā istabā. Te bija daudz vairāk
ko redzēt. Baltais, puķainais aizkars, kuru apspīdēja
bala rudeņa saule, visu nelielo istabu darīja gaišu un
siltu. Te bija smagi oša skapji un skaistas oša gultas,
baltām, rakstītām segām pārklātas. Māte pavēra
skapja durvis. Tur bija balta veļa. Acis apžilba raugoties. 
Viņa atvēra otru pusi un tīksmīgi noraudzījās
uz rindā sakārtām kleitām daždažādās krāsās.
Otrs skapis bij tikai priekš drēbēm. Tur glabājās kažoki,
mēteļi, jakas un cepures. Nekas. Kā rādījās,
trūkums viņus vis nespieda. Un paraug, kas grāmatu,
— tīri kā lieliem gudriniekiem.

Nu, iešot tagad pa tām durvtiņām.

Viņas iegāja pieliekamā kambarī. Te stāvēja
vairāki medus trauki, pilni izsviesta medus. Te bija


ari vairāki stikla podi, pilni ogu un āboļu ievārījumu.
Katrs pods bija pārsiets ar baltu pergamenta papiru
un uz katra bija uzraksts.

Un tad nāca vectēva kambarītis. Tas bija tīrs un
vienkāršs, kā pats vecais kara vīrs, kurš gulēja gultā,
rokas zem galvas salicis.

„Labdien, tēvain!ˮ

„Labdien, labdien.ˮ

„Nu, kā tad labi iet? Vai variet sadzīvot ar to
manu meitu?ˮ

„Paldies, māt, ka man uzaudzināji tik labu vedeklu.
Mēs dzīvojam kā Dieva ausī.ˮ

Cik tas patīkami bija dzirdēt.

Nu, kur tad meita viņu tagad vedīšot? Vai neparādīšot
savus lopiņus?

Ja gan. Bet vēl papriekšu nokāpšot pagrabā.

Viņas izgāja ārā.

Pakalns jau bij zirgu nolicis un ratus nostūmis
pie malas. Nu ari viņš ar puisēniem varēja gājienam
piebiedroties.

Viņi nokāpa visi pagrabā zem mājas.

Trepes bij mūrētas no gludiem, šķeltiem akmeņiem.
Pagraba sienas un grīda — cementa, sijas —
dzelzs. Mazs lodziņš ziemeļa pusē meta pietiekoši
daudz gaismas, lai varētu redzēt visu, kas te bij.
Pa sāniem plaukti piena traukiem, maizes kukuļiem
un dažādiem sīkumiem. Pie zemes vairākas mucas
kāpostiem, bietēm un gurķiem. Kaktā tīras smiltis,
kur paglabāt sīkās saknes.

„Bet kas te!ˮ mazie sauca un lēkāja ap kādām
aizvērtam durvīm vienā sānā.

Pakalns atvēra durvis. Un kad tās tika atvērtas,
tad plūda pretim itkā vīna smarža. Te bija ābolu
pagrabs.

„Vai tev, vecmāt, ari ir āboli?ˮ

„Ir, puisīt, ir.ˮ

„Vai gārdi?ˮ

„Vai lieli?ˮ

„Citi lieli, citi mazi — tāpat kā tie kukulīši.


Mums ir augstas, augstas ābeles. Atbrauciet ciemā,
tad varēsiet kāpt pēc āboliem.ˮ

„Memme teica, ka mēs nevarot braukt uz Radiem,
tāpēc ka tu nebrauci pie mums.ˮ

Māte ar meitu saskatījās un slaucīja acis.

Tad viņi kāpa atkal augšā saules gaismā. Pakalns
vēl mazliet kliboja.

Viņi gāja, visu pēc kārtas apskatīja un redzēto
pārrunāja.

Stallītī stāvēja divas brūnas govis, spīdīgiem
kakliem, brūniem ragiem.

Ko, vai tad viņi govis tagad, tādā siltā laikā jau
turot mājā? Vēl taču neesot ziema.

Viņiem pat vasarā govis stāvot stallī. Tā viņu
mīkstā pļava, kur agrāk bijuši tikai ciņi, netiekot nomīdīta
un izmīta. Neesot liels darbs, nopļaut nastu
un atnest mājā. Daudz vairāk darba prasot katrreizēja
vešana un siešana. Un kad gadoties norauties,
tad nodarot tādu postu, ka bēda ko redzēt. Bez tam
mēsli netiekot izmētāti saulē un vējā. Pie tik mazas
zemītes jāievērojot taupība visās vietās. Līdz tikai
vienā vietā palaidīšot vieglāk, uzreiz varot just.

Nu, piena jau viņiem pietiekot no divām govīm.

Oh, vēl varot pārdot ari. Piena laikā viņi slaucot
astoņpadsmit stopus dienā un vēl vairāk.

„Tie desmit stopi mums atliek. Tas ir — mārciņa
sviesta ikdienas. Ja mēs būtu kā pie pilsētas,
kur var izdot saldā pienā, skaties, saņemtu rubli
dienā.ˮ

„Un barokļi jums četri gabali!ˮ

„Ja. Tos trīs pārdosim, viens būs pašiem. Mēs
lieli gaļas ēdēji neviens neesam. Nākošam gadam
aug raug še atkal, divi lielāki, divi mazāki.ˮ

„Bet vai jums ir ko ēst dot tādam pulkam?ˮ

„Kartupeļu mums izaug pūru astoņdesmit. Ari
miltus neesam pirkuši ne govīm, ne zirgam, ne cūkām.
Zināms, mākslīgi mēsli drusku jāpiepērk, lai
mēslošana neiznāktu vienpusīga.ˮ

„Bet nu man jāskrien raudzīt pusdiena!ˮ Emilija


iesaucās. „Tu, Mārtiņ, uzved māti kalnā, lai viņa apskata
to pasaules godību.ˮ

Nē, kalnā gan viņa nekāpšot. Viņai sirds neesot
vairs tik stipra. Bet vai znots viņai neparādīšot savu
dārziņu?

Ja, to viņi varot apskatīt. Bites nu vairs ziedos
neejot, tagad varot droši staigāt. Dārzs viņiem neesot
liels, tikai pusotras pūrvietas, ierēķinot ari to,
ko apsedza ēkas. Bet ja ar prātu iedalot, tad varot
diezgan daudz ko stādīt tādā gabaliņā.

Dārzs bija diezgan stāvā piekalnē. Nule piesaulītē
te bij tik silts, kā vasarā. Garās rindās stiepās
jaunas, spēcīgas ābeles, kurās vēl spīdēja pa retam
ābolam, kuri apmākušā laikā ņemot nebij pamanīti.
Pa ābeļu apakšu viscaur bij stādītas jāņogas un upenes,
bet pa starpām ziloja bišu stropi, kā mazas mājiņas.
Radu māte skaitīja:

„Viens, divi, trīs... Ak, nevar jau ne saskaitīt!ˮ

Viņiem patlaban esot divdesmit trīs pilni stropi.
Pērn bijuši divdesmit četri, bet ziemā viens izputējis.
Uz tāda pulka gadoties. Bites vajagot stipri uzmanīt.

Vai daudz no viena stropa medus ņemot?

Ja laba vasara, līdz sešdesmit mārciņu.

„Ai, ai, ai! Kur tad jūs viņu variet likt?ˮ

„Pārdodam. Šogad esam pārdevuši vairāk kā
četri simti mārciņu. Mums te bites ļoti izdevīgi turēt.
Tepat klātu līči un uz upes krasta liepas.ˮ

Viņi gāja tāļāk. Abi puisēni skrēja gabaliņu pa
priekšu. Viņi pielīda pie bišu stropa un skatījās.

„Vēl rāpo! Vēl rāpo!ˮ viņi kliedza un skrēja
atkal tāļāk.

Pakalns stāstīja:

„Ābeļu mums pavisam sešdesmit. Desmit dažādas
pašu lietošanai, bet tās piecdesmit jau stādot domātas
pārdošanai. Tās visas ir vienas sugas. Tā
man rudenī ir viegli. Es aizvedu uz Rīgu paraugus un
saku: tik un tik es varu atsūtīt. Labi. Mēs salīgstam,
un es sūtu. Piecdesmit piecus pudus jau aizsūtīju.
Tos citus es laidīšu prom labi vēlāk. Tad ir pavisam


cita cena. Nu, un visapkārt gar sētu ir leišu ķirši.
Tiem ir ogas ik gadus, ja tikai salna nenomaitā. Ogām
cena aizvien laba. Ari upenes mēs tikām pārdevuši
par rubļu divdesmit. Un redzi, pa rindu starpām vēl
vietas diezgan visām dārza saknēm, zirņiem, pupām,
kāpostiem, zemenēm un tomātiem. No visa pa
druskai. Mums te tas dārziņš tāda maza, skaista pasaule.ˮ

„Un ko tās sudmalas.ˮ

„Tās sudmalas maļ mums ūdeni no upes augšā,
ja ir pārāk sauss laiks. Tur augšā tai būdā ir liels
skārda kubuls. To mēs vēja laikā piepumpējam pilnu.
Tur iekšā iet vesels simts spaiņu. Nav vis joka lieta.
Kad nu kubuls ir pilns, mēs sudmalas apturam. Tagad,
kad tikai vajadzīgs, pieskrūvē strumpi un laisti.
Bez tāda ierīkojuma mēs te sakalstu taisni tai pieres
vietā. Bet šitā mēs nemaz nepazīstam, kas tas ir —
sausums. Ari stallī mums ūdens nāk no šejienes,ˮ

Te pie viņiem atskrēja Emīlija. — Viņai kļuvis
garlaicīgi vienai pašai tur ap plīti ņemoties. Vai visu
redzējuši?

„Ja.ˮ

„Bet kur tad manas vistas? Ne, tās tev vēl jāredz.ˮ

Viņa sāka vistas skaļi saukt, un tās saskrēja
spārnus plātīdamas no dārza viņa gala lejup. Tie bij
lieli, melni putni, kochinchinas sugas. Emīlija uzskaitīja 
visas šo vistu labās īpašības un nobeidza ar to, ka 
viss ienākums no vistām esot nolemts viņai kopā ar
dēliem. Par to naudu šie varot pirkt, kas vien patīkot.

„Es pirkšu plinti!ˮ mazais sauca.

„Un es grāmatu!ˮ

„Mēs nopirksim tādas grāmatas, kur iekšā skaistas
pasakas,ˮ Emīlija teica, puisēnus sev klāt vilkdama.

Nu viņa bija tik daudz runājusi un skatījusies
vajadzēja taču iet iekšā atpūsties.

Kad mazā saime sēdās pie pusdienas galda, tad
viešņa žēlojās, ka neesot vairs veci laiki, kad gar


krogu braukdams varējis ko līdzi paņemt. Tagad
monopols esot tik tālu, ka taisni vajadzīgā brīdī nevarot
to pasniegt. Šai taču vajadzējis atvest sālunmaizi.

To gan māte būtu par velti vedusi.

Ko, vai tad tēvs ari nedzerot? Kas tas par zaldātu
bijis, kurš nedzer votku?

Senāk viņš dzēris kā visi zaldāti; bet kad ticis
uz kājām tik vājš, ka pats uz krogu vairs nevarējis
aiziet un dēls mājā nenesis ne piles, tad vajadzējis
atstāt.

„Un,ˮ viņš teica, „tagad es vairs ne mutē neņemtu
to velna dziru, ja man viņu kaut zelta biķerī
lietu. Vai neredzam, kā te mūsu citi kalnenieki dzīvo
dzerdami. Iet puspliki un badā aizmiruši, kā tas pats
nelaiķis Galdars.ˮ

Pieminot Galdari, Emīlija ierunājās, ka pēc pusdienas
būtu jāaiznes Jānim tā vēstule. Viņi nolēma,
ka ies visi pēc pusdienas gar upmalu pastaigāties un
Emīlija, vai ari pats Pakalns vēstuli ienesīs. Varbūt,
ka Jānim būs kas sakams tēvam un mātei, ja ne Ievai.


III.

Tai pašā dienā, kad Radu saimniece pirmo reizi
apmeklēja Pakalnos savu meitu, Galdaros notika lielas
pārrunas. Jānis te jau bija nodzīvojis vairākas
dienas. Kas viņas skaitīja! Pa šo laiku viņš bij paspējis
iedraudzēties ar bērniem un sāka saprasties ari
ar Aiju. Tiesa, šī sieviete, kuru viņš savās domās
visu laiku bija nēsājis kā pusaugu skuķi, kāda tā bij
Lapās, kad viņam vajadzēja vēl govis dzenāt, izrādījās
pavisam citāda. Viņa vairāk līdzinājās tām kaprizajām
daudz paģērošām sievām, kādas viņš bij redzējis
Rīgas nomalēs, apciemodams savus precējušos
darba biedrus. Viņa varēja būt laba un pieglaudīga
kā meitene, kad sēdēja bez darba vai kad gulēja:
bet tiklīdz viņai bij kāda gaita, viņa pārvērtās īgnā
sievā, kas bez mitēšanās sprēgāja kā slapja egles
pagale. Tāda viņa nedeva ne gaismas, ne siltuma.
Bērni sargājās būt viņai pa kājām, un Jānis bija tikai
slaists, kurš nejēdza nekā vairāk, kā vienīgi rakņāties
un meklēt vainas viņas sētā. Viss tas prasīja
daudz garīga spēka, lai sevi savaldītu un ar lēnu valodu,
kaut sirdij strauji joņojot, Aijai aprādītu, ka viņas
uzbrukumi nevietā, ka viņš nemeklē vainas, lai
tās uzplēstu vēl lielākas, bet gan gribēdams tās
dziedēt.

Šais dienās viņš bij daudz ko darījis. Šķūņa vārti
nu jau bija verami, pamats samūrēts. Gan pagaidām
vēl māls izpildīja kaļķu vietu, tomēr nu tur netika
vairs cūkas cauri un ziemā sniegs nevarēja lopu barību
maitāt. No kūts augšas viņš bij nogāzis sienu
un vasarāju izlaidis pār visiem griestiem, siltuma labad
nospāres piebāzdams ciešāk. Nu nebij vairs ko
bēdāt, ka sijas varētu lūzt. Plīts priekšā gulēja īsi
sacirsti žagari un būdas galā tādu bija varbūt zirga
vezums. Upes mala, viņu pašu daļā, bija aizaugusi
elkšņiem, vītoliem un ievām, tikai līdz šim neviens


tiem nebij cirvi pielicis. Nevien žagaru, pat labas
malkas tur pietika viņu saimniecībai vairākiem gadiem.
Pie tam atsvabinājās pļava. Patlaban viņš,
pēc Aijas parauga, bij lasījis vienīgi sausānus; bet ari
to bija tik daudz, ka ziemā varēja būt drošs pret aukstumu. 
Šai darbā viņam labprāt palīdzēja bērni.
Cieši gar mājiņas sienu bij apdzīti mieti, aizvīta vijiņa
un starpa piebērta sausām lapām. Nu istabiņai vajadzēja
būt siltai kā podam. lekšā krāsns stūris nestāvēja
vairs atkāries. Bij pielikta visur roka, kur
posts bija vislielāks un kur varēja bez sevišķiem līdzekļiem 
ko labot.

Dienas pagāja vienā darbā, par ko Aija nereti noskaitās.
Nevarot ne viņā paskatīties, ne ar viņu parunāt.
Vienīgi pa to nakts melnumu, un kad piesēstot
pie galda, viņš esot kā cilvēks.

Diezgan dusmās sprēgājusi un rājusies, Aija varēja
piepeši krist Jānim pie lūpām un sakarsēt viņu
līdz ārprātam. Viņa aiztrieca visas trīs meitenes ar
govi un sivēniem uz līci, kurš bij izrakņāts kā arumi,
vienīgi, lai ari dienā ar Jāni varētu netraucēti pamīlināties. 
Pēc tam viņa atkal pārvērtās sprēgājošā,
sūrā pagalē.

Jānim šāda Aijas izturēšanās likās savāda. Viņas
mīlestībā nebij nekā ilgstoša. Tas bij zieds, kas pēkšņi
uzplauka un turpat vīta. Tā nebija brīnumpuķe
kam saknes stieptos dziļi sirdī. Tā vīta, pēc īsa mīlas
mirkļa, noskurinājās un kašā atkal mēslus.

„Aija, tu esi nesaudzīga pret sevi un pret mani.ˮ
Jānis čukstēja, kad Aija naktī viņu mocīja kā saldismags
lietuvēns.

Un viņa atbildēja:

„Ja tu tagad, tā sakot brūtgāna laikā, esi tik vēss,
tad vēlāk gulēsi kā ledus gabals. Ai, ai, cik ātri tu
jau esi kļuvis vecs, būdams veseli divi gadi par mani
jaunāks un vieglāk dzīvodams. Bet to jau dara tā
pilsēta. Tā jūs nelaikā novārdzina.ˮ

Šādās reizēs Aija savā izteiksmē bija neizvēlīga.
Viņa visu sauca īstā vārdā un sagādāja Jānim daudz
rūgtuma.


Viss tas tomēr šķita pārejošs. Tā bij vēl tikai
viņu nenoskaņotība. Bez šaubām Aija, kura lidz šim
bij dzīvojusi vienīgi miesīgi, ar laiku kļūs garīgāka,
kad ieraudzīs citu pasauli. Viņa nebūs vairs ne vārdos,
ne domās tik brutala, kaut ari viņas kaislā daba
nepiekāptos.

Un patiesi, pēc vairāk reižu mierīgas izrunāšanās,
viņa tika nopietnāka, pat kautrīgāka. Viņa ari
bija kļuvusi mazāk asa pret bērniem, kuri viņai sāka
jau uzticēties un pieķerties.

Tagad, siltā rudeņa svētdienas pievakare, Jānis
ar Aiju sēdēja uz upes krasta. Turpat lejā plūca
tumšzaļo zāli viņu govs. Bērni skraidīja gar ūdens
malu un nemitīgi čaloja. Bet viņi paši, te augšā, runāja
par savām kāzām. Aija bija nemierā, ka jau pagājušā
piektdienā nebija gājuši pie mācītāja. Nu jau
viņi būtu pirmo reizi uzsaukti, un pēc divām nedēļām
varētu dzert kāzas. Nebūtu pasaulei tad iemesla par
viņiem ļaunas mēles taisīt.

„Es nezinu,ˮ Aija teica. „vai esmu nelaimīgā
dienā dzimusi, vai mani mazu šūpulī ir ļaunas acis noskatījušas,
bet es nekad netieku laukā no ļaužu valodām. 
No pat pirmās dienas, kad nelaiķis mani šurp
atveda, visi mazmājnieki mani rietin rēja. Vieniem
es biju par lepnu, otriem par slinku, trešiem par nabagu.
Bet galvenais bij tas, ka es ar tik vecu vīru,
pēc viņu domām, nevarēju apmierināties. Runāja, ka
es savā pusē atstājusi divus brūtgānus, kuri šad un
tad bij svētdienās redzēti te pakrastē ar mani satiekoties. 
Kāds varbūt kāzās bij melsis par Miķeli un
par tevi. He, tu taču toreiz gāji vēl ganos! Un vēlāk,
— vajadzēja tikai kādam jaunākam vīrietim parādīties
mūsu mājeles tuvumā, kad visi runāja par
manu neuzticību vīram. Netrūka ziņu pienesēju. Vīru
tas, protams, uztrauca, un viņš mani uzmanīja. Kad
aizbrauca pēc ādām, es skaidri manīju, ka no visām
pusēm tieku stingri novērota. Sākumā man bija
kauns, ka par mani tik ļauni varēja domāt. Neviens
taču mani nebij spiedis iet pie tik veca vīra. Es pati
biju kārojusi saimnieces vārda un brīvības, pēc kā


alkst katra kalpone. Bet vēlāk, tad es domāju: ja jau
mani tā kā tā aizdomās tura...ˮ

Jānis piepeši satvēra Aijas elkoni.

„Vai patiesi tu būtu!?ˮ

Viņš aprāvās, jo Aija, viņa roku atstumdama,
pārmetumu pilnā balsī turpināja:

„Kā dumjais! Vai es kāda paklīdusi sieviete?
Es tikai tīšām. Taisni par spīti. Vienīgi, lai kaitinātu
tā veco, kā viņa sargeņģeļus, kuri mita apkārtējās
būdās un ar kuriem es tagad netiekos ne ceļā. Man
vajadzēja tikai ar pirkstiņu pamāt Salu Atim, Migu
Mārtiņam vai Čākuļu Pēterim, un tie bija klāt, viens
vai otrs. Vēl niknāk par mani sāka runāt, kad vecais
nomira. Daudz netrūka, kad būtu lietu tiktāl noveduši,
lai veco rok laukā un apskata, vai nav nobendēts.
Ja tev vēl nav gadījies to dzirdēt, tad drīz tev
kāds pierunās pilnu galvu. Lai tikai apzina, ka tu
nopietni pie manis gribi palikt.

Visi domāja, ka es vīru vienkārši nosaldējusi.
Viņš atbraucis, bet tā kā istabiņā bijis Aizupju Juris,
tad es nelaidusi iekšā. Ja jau zirgs viņu būtu atvedis
nosalūšu, tā viņi domāja, tad man vajadzējis skriet uz
kaimiņiem pēc lieciniekiem. Varbūt vēl būtu varējuši
ar sniegu attrīt. Bet es viņu ievilkusi siltā istabā
un tā nobeigusi. Skuķi vēl bija kaut ko izmuldējuši,
itkā man tai vakarā būtu bijis ciemiņš. Tā mani tik
tikko nepiespieda pie sienas, nevainīgu cilvēku. To
rakšanu atmeta tikai tāpēc, ka bij apdomājušies. Nevarēšot
jau ari ārsti pateikt, vai Galdars nosalis pats, 
vai ticis nosaldēts. Nosalis viens kā otrs. Baumas
sacēlās visstiprākās vasarā, kad Aizupju Juris, ek, še Aizupju
saimnieka brālis, šad tad atnāca man piepalīdzēt
darbos. Vai pirmo reizi viens cilvēks otram izpalīdz?ˮ

Aija visu izteica tik atklāti un vaļsirdīgi, ka viss
dzirdētais Jāņa dvēselē neatstāja ne mazākās ēnas.

„Ir labi,ˮ viņš silti teica, raudzīdamies upei pāri,
saule apsilušajās tālēs, kurās vietu vietām dzirkstīja
bērzu zeltainums. „Nu viņiem nebūs vairs iemesla
kalt tev tādu slavu. Runāsim tagad par to, ko lūgsim
kāzās. Es domāju, Pakalni būs jāpasauc.ˮ


„Kaut gan viņi uz Galdariem aizvien no augšas
raudzījušies, man tomēr nebūtu nekas pretīm, jo viņi
nenāks tukšām rokām.ˮ

„Un tad es nezinu, kā būtu ar maniem vecākiem?ˮ

„Nu, ari viņi tukšā nenāks. Viņi varētu varbūt
mums šo to piemest no sava deputata. Šī ziema
mums būs grūta. Vecā jau gan būs nemierā, ka tu
par sievu izraudzījies atraitni. Lūgt tomēr vari. Ja
nepatīk, lai nenāk.ˮ

„Tas ari būtu viss no manas puses. Un cik tev
ir tuvu ļaužu?ˮ

„Man nav neviena. No saviem radiem esmu atsvešinājusies.
Te visapkārt tikai vīra radi, kurus es
tīri dabīgi nevaru aicināt. Tu jau zini, ka mani prieki
nevar būt viņu prieki. Vienīgi es vēlētos, lai tas pats
Aizupju Juris būtu mūsu kāzās. Viņš man tik daudz
palīdzējis grūtos brīžos, ka būtu grēks viņam tagad
itkā pigu parādīt. Ar to būtu mutes aizbāztas visiem
tiem, kuri viņu uzskatīja par manu brūtgānu. Sak,
paskatiet vien: labs cilvēks un draugs, bet vairāk nekas,
un tāds viņš paliek ari joprojām. Bez tam —
viņš ir izglītots cilvēks un atnesīs savu pusstopu. Ko
es saku atnesīs, — viņš atvedīs. Aizvien teica: mani,
Aija, ņem par vedēju, kad precēsies. Iedzersim. Būs
omulīgāk.ˮ

Viņu tālākās sarunas pārtrauca skaļš, divbalsīgs
labdien.

Abi runātāji atgriezās.

No muguras puses viņiem gluži klātu bija pienākuši
Pakalnu abi puisēni. Viņi pieklājīgi pacēla cepurītes,
tad sniedza Aijai un Jānim roku. Viņi atnesuši
vēstuli, ko atvedusi Radu vecā māte. Viņiem ari
japagaidot, varbūt, došot atbildi.

Jānim saskrēja asinis vaigos. — Viņš zināja, ka
vēstule var būt vienīgi no Ievas. Trīcošiem pirkstiem
viņš lēnām drupināja nost aploksnes malu. Aija uzgūlās
viņam uz pleca un ar nepacietību gaidīja, kad
vēstule parādīsies atlocīta un lasāma.

„Cik tūļīgs,ˮ viņa ar dusmām teica un sniedzās


pēc vēstules, kura tai pašā acumirklī čaukstēdama
saņurcījās Jāņa plaukstā.

„Atļauj man vienam,ˮ viņš bez balss sauca un
piecēlās kājās.

Acumirklī Aija nezināja ko atbildēt. Jāņa stingrais
žests viņai likās tik pavēlošs, ka neienāca ne
prātā tam pretoties. Viņa palika mierīgi sēdot, aicināja
ari puisēnus pasēdēt un pastāstīt, ko viņu mammiņa
dara.

Zēni viens par otru centās attēlot šīs dienas piedzīvojumus. 
Viņi bij sajūsmināti par to, ka šodien
viņiem atradusies vecāmāte, kurai esot tik lielas
ābeles, kā tur tie ozoli uz krasta, un ka šie braukšot
ciemā pie vecās mātes, kad uzkritīšot sniegs.

„Un tēte jau pavisam vesels?ˮ Aija prasīja, domās
būdama pie vēstules un pie Jāņa.

„Tēte staigā. Bet viņam vēl sāp. Viņi visi gribēja
nākt pa upes malu, bet tēte teica: „labāk nē, ka
nesamoca kāju. Tad ari memme negāja.ˮ

„Vecāmāte paēdīs launagu un tūlīt brauks.ˮ

„Un mēs pavizināsimies.ˮ

Puisēni sēdēja Aijai līdzās un izteica visu, kas
viņu mazajās galvās šodien bija ienācis.

Pa tam Jānis, turpat stāvēdams un turēdams pār
viņu galvām mazu, pelēcīgu pastpapīra loksni, lasīja
sekošas rindas, ko bija veidojusi Ievas roka, kura bij
veikla un šķirīga visos darbos, tikai ne rakstīšanā.

Mans mīļais draugs!

Es kļūstu smieklīga Tevis gaidīdama. Visi ļaudis
redz, ka man kaut kā pietrūcis. Viņi zina, ka
Tu tas esi, kas mani padarījis bēdīgu ar savu tik
ilgo dzīvošanu tur Pakalnos. Tu taču brauci tikai
uz dienām trim, un nu jau pagājušas tepat trīs nedēļas.
Es katru vakaru līdz pilnai tumsai skatos uz
mežu, no kura tev jāiznāk. Divas reizes esmu skrējusi
tev pretīm; bet tie bij citi gājēji. Ari par šo
pretīm iešanu visi mani zobo, kaut gan es to darīju
pavisam slepeni. Es izdomājos visādi. Visvairāk
man bail, ka tu neesi saslimis. Tu jau neesi radis


grūti un neatlaidīgi strādāt. Ar tavu māti mēs
esam gandrīz draugos. Ari viņa ir bažīga tevis
dēļ, un mēs viena otru mierinājamies. Mēs abas
pielūdzām saimnieci, lai brauc apraudzīt savu slimo
znotu, un tā viņa atved tev šo vēstuli. Mīļais Jāni,
brauc mājā. Tu nemaz nezini, cik ļoti Tevis te
gaida viens cilvēks. Es redzēju tik nelabu sapni.
Tu gāji un iegrimi tā kā upē. Tas bija mūsu atvarā.
Tad es gāju Tev pakaļ. Upe atvērās lēnām līdz
dibenam, un es gāju kā pa grantētu celiņu, cauri appuškotiem 
vārtiem. Es saucu Tevi, kad vārti aizvērās
aiz manis un kļuva tumšs. Tu atsaucies, bet
es jutu, ka tā ir tikai Tava balss. Tevis paša tur
nebij. Es uzmodos un drebēju aiz bailēm. — Mīļais
draugs, brauc tūlīt mājā. Bet ja Tu tur esi vēl nepieciešams, 
tad uzraksti man pāris vārdu. Tie man
vajadzīgi manam dvēseles mieram.

Tava Ieva.ˮ

Sen vēstule bij izlasīta, bet Jānis to joprojām turēja
sastingušos pirkstos un likās aizvien vēl lasām.
Pie tam viņa domas skrēja šurp un turp, kā šāviena
satraucēti putni. Te kā no pazemes viņu iztraucēja
Aijas balss:

„Cik briesmīgi gara tev tā mīlestības vēstule.ˮ

Viņš atjēdzās. Mierīgi salocīja papīri un, rūpīgi
iebāzis aploksnē atpakaļ, paglabāja kabatā.

„Ja, briesmīgi gara man tā mīlestības vēstule. —
Ejiet, bērni, mājā un sakiet savai vecaimātei, ka man
nav pie rokas rakstāmlietu, un tāpēc es nevaru nekā
atbildēt. Lai sveicina visus Radu ļaudis, manu tēvu,
māti...ˮ

Puisēni atvadījās un aizgāja.

Aija redzēja, ka Jānim kaut kas bija uzgūlies kā
slogs. Viņš bija bāls un lēnām virzījās pa upes krasta
virsu prom. Viņa cēlās un klusēdama sekoja. Notālēm
skatoties varēja domāt, ka viņi omulīgi pastaigājās.


IV.

Taisni Pļaujas svētkos mācītājs pēc sprediķa no
kanceles ziņoja:

„Tai svētā laulības kārtā vēlas doties un šodien
pirmo reizi tiek uzsaukti: Jānis Balodis, kalpa Andrēja
un viņa sievas Māres dēls, jauns puisis no
Rīgas, ar atraitni Aiju Galdar, dzimušu Zalīt, no Zaldātu
kalna Galdariem.ˮ

Tas bija kautkas pavisam negaidīts. Jau turpat
baznīcā dažas galvas sabāzās kopā, lai viena otrai
šo to pačukstētu.

„Kas tas par Balodi? Diez vai tā paša vecā
Radu Andra dēls? Tas jau dauzījās pa Rīgu.ˮ

„Skaties, šī griežtaga dabūs vēl jaunu puisi.ˮ

„Nu, Galdars jau ari bij jauns puisis, kad precējās.
Tie gadi jau nav no svara.ˮ

Skaistais Pļaujas svētku sprediķis, kurā jaunais
mācītājs atrisināja skaistos vārdos vēl skaistāku
domu, bija aizmirsts, ja tas vispār bija dzirdēts un
saprasts. Viņš salīdzināja rudeni ar cilvēka mūža
pēdējo cēlienu. Visi augļi ievākti — var ziema nākt
šodien vai rītu. Un kā pēc rudeņa nāk zemei balts
miers, tā pēc cilvēka gaitām atnāk ilgais dusas laiks
Bet mums nebūtu vajadzīgs nekādus augļus ievākt,
ja ziema un nāves nakts ilgtu mūžīgi. Nē. Augšāmcelšanos
sevī lolo katrs puteklīts, augšāmcelšanās ir
visā plašumā. Nekas nav miris kopš un pat pirms
pasaules radīšanas. Ir tikai bijušas lielas un mazas
pārveidošanās. Visā visumā valda mūžīgais atgriešanās
likums. Kā pavasarī atkal koki plauks, puķes
atvērs savus ziedu kausus, katra visniecīgākā zālīte
savu asmenīti cels pretīm gaišajai saulei, tā ari mēs
atkal atdzimsim jaunai dzīvei...

Maz bija to, kuri spēja šai domai sekot. Cilvēkos
bija dziļi iesakņojusies tā pārliecība, ka baznīca


ir vieta, kur viņus vai nu iepriecē ar paradīzes priekiem,
vai ari biedē ar visbriesmīgākām elles mokām.
Tāpēc jaunais mācītājs, kurš bieži runāja par pavisam
laicīgām lietām, daudziem nepatika.

Radu Ieva, kura, tumšu nojautu dzīta, bij saimniekam
līdz atbraukusi uz baznīcu, sekoja mācītajā
vārdiem ar vislielāko uzmanību, tomēr saprata ne
visu. Varbūt tur savu dalu vainīgs bija liels, nāvi
vēstošs smagums, kas kopš pagājušās svētdienas viņas
dvēselē bij iegulies. Cilvēks, kuru vienīgo pasaulē
viņa mīlēja, bija no viņas aizgājis tik viegli, itkā
viņa būtu kāds nederīgs aizsainis, ko nav žēl atstāt
kaut kurā vietā, ja negribas vairs tālāk nest. — Viņa
bija gatava saņemt visu, kas vien varēja nākt, un tomēr
baidījās. Saimniece viņai bija stāstījusi, ko Pakalni
bij zinājuši teikt par Jāni, un Ieva saprata, ka
liktenis Jāni viņai atrāvis un nedos vairs atpakaļ.
Viņa to zināja, un tomēr, kad mācītājs izrunāja vārdus:
Tai svētā laulības kārtā — viņai asinis apstāja
ritēt. Viņa uz ieliņas stāvēdama, tvarstījās, kaut kur
pieķerties gribēdama.

„Tev slikti?ˮ kāda biedrene čukstēja un atbrīvoja
viņai ceļu uz krēsliem, kur varēja vismaz atbalstīties.

Kad mācītājs minēja Jāņa vārdu, Ievai acīs viss
satumsa. Viņa paguva ar vienu roku pieķerties pie
krēsla gala, bet roka nevarēja turēt, ko viegli iespēj
sirds, un viņa īsi iešņukstēdamās saļima.

Ģībonis bij īss. Ieva tūlīt atkal piecēlās. Viņa
bija bāla.

Kāda sieva iznāca no krēsla un atdeva viņai savu
vietu.

Kaut gan šo starpgadījumu bija redzējuši tikai
nedaudzi, tad tomēr, pēc dievvārdiem ārā izgājuši,
visi baznīcēni to zināja. Viņi zināja nevien pašu notikumu, 
bet ari viņa cēloņus, pie tam pavisam pārspīlēta 
veidā. Kur vien stāvēja kāds pulciņš sievu, trīs 
vai divas, — visur sarunu temats bija Ieva, tad Jānis 
un Aija.


„Ja, kas to gan būtu domājis, ka Ieva, tik dižena
un krietna meita, ielaidīsies ar tādu pasaules gājēju.ˮ

„Kad ielaižas, ielaižas. Kur nu puisis meitai ne piedursies. 
Nav jau eņģelis ne tas, ne tas. Bet vajadzēja
tomēr ar prātu.ˮ

„Vai tad tu, mās, domā, ka viņa jau tāda?ˮ

„Prasa kā bērns. Kāpēc tad šī ģība? Un kāpēc
tinas tai šallē?ˮ

„Kad tik tālu, tad jau gan slikti. Nu tikai vajadzētu
pie laika iet pie mācītāja, lai velk šiem baļķi
priekšā.ˮ

„Vīrieša neredzējis: sievietei skrien pakaļ, no
bērna bēg.ˮ

„Un tā Galdariene, — visu laiku tak peņķējās ar
Aizupju brāli. Te uzreiz, kā no gaisa nokritis, pavisam
cits.ˮ

„Tam sievišķim ir tomēr laime. Nav jau vairs
ne jaunā, nevar ari teikt, ka izskats būtu diezin kāds,
tikumā jau nu pavisam slavēt nevar, — bet skaties,
viņai liptin līp klāt.ˮ

„Šis jau nu gan laikam bagāts. Stāsta, ka staigājot
baltu krūtešu.ˮ

„Kā jau pilsētnieks.ˮ

„Bet ja viņš krietns cilvēks, tad gan būtu labāk
turējies pie Ievas.ˮ

„Šai ir māja. Kas tad Ievai?ˮ

„Māja.. To labs vīrs ar plecu var iešķiebt upē.ˮ

„Lauki visi vecainē. Zirga nav. Maizes nav ko
ēst.ˮ

„Ja šim būtu nauda. Bet Aija pati teikusi, ka
esot plikāks par baznīcas žurku.ˮ

„Baznīcas žurka vēl varbūt noķer kādu maizes
vai siera drupanu, isbirušu no aizsainīša. Būtu labāk
piemērojusi savām žurkām. Tās droši vien jau
pussprāgušas tagad, rudenī.ˮ

„Tiesa, tiesa. Ja jau labs cilvēks, tiešām žēl; bet
ja kāds, lai abi lauž vai kaklus.ˮ

„Neba kas mums par bēdu, tikai gribas pārmīt
kādu vārdu, kad satiekas.ˮ


„Nu iesim, iesim, mīļā, skaties, jau zvanītājs slēdz
durvis cieti.ˮ

„Kad tikai neaizslēdz vārtus,. Nudien, iesim.ˮ

— Aija, kura ari bija baznīcā, pārnāca pavisam
saskābusi. Viņa bija dzirdējusi par Ievas paģībšanu.
Viņai no baznīcas izejot bij nācies dzirdēt vairākas,
tieši viņai mērķētas piezīmes, un tās viņu kaitināja
visu ceļu. Kad Jānis vaicāja, kas viņai kaišot, viņa
atteica, ka sasāpusi galva. Baznīca bijusi tik pilna
ļaužu.

„Redzi nu, — es sacīju, ka nevajag iet.ˮ

„Bet es gribēju dzirdēt, kā mani otrām lāgām
pār kanceli sviež. O, es nemaz nenožēloju. Tur bij
kaut kas, ko būtu bijis vērts dzirdēt ari tev. Tur kāda
meita novēlās uz grīdas taisni tai brīdī, kad mūs uzsauca. 
Tai nu gan šodien nevajadzēja iet baznīcā.ˮ

Jānis, kaut gan Aijai nerādīja Ievas vēstuli, tās
saturu tomēr bija izstāstījis. Viņi par to bija runājuši
visu pagājušās svētdienas vakaru līdz vēlai naktij.
Valodas ap to bij grozījušās ari visu nedēļu, tā kā tagad
pat bērni zināja, ka viņu jaunajam tēvam bijusi
brūte un ka viņš to atstājis un tagad precēs viņu
māti. Aija, labi Ievu pazīdama, baidījās no viņas,
kāpēc pret Jāni izturējās daudz mīļāk, par Ievu katrā
izdevīgā gadījumā patikdama kaut ko sliktu. Jānim,
kurš Ievu pazina vienīgi kā krietnu un tīkamu meiču,
Aijas vārdi sāpīgi griezās sirdī, bet viņš pret tiem
nevarēja pacelt savu balsi, jo Aija tad varēja domāt,
ka viņš patiesi mīl Ievu, kur visas viņa jūtas taču
piederēja vienīgi viņai, viņa sirds izredzētai Aijai.
Tā viņi bez kavēšanās bija devušies pie mācītāja. Un
nu, kur viņi pirmo reizi bija uzsaukti, neraugoties uz
nepatikšanām tur baznīcā, Aija jutās jau pavisam
droša. Jānis viņai likās kā saistīts pie viņas nesaraujamām 
saitēm, kaut ari viņi nebija vēl savienoti, samījot 
gredzeniem. Nu viņai šķita, ka nav vairs iemesla
izlikties, ka var ar Jāni runāt skaidri un atklāti.
Viņa pat gribēja viņu dzelt; jo sieviete vieglāk
pacieš gaužas sāpes, nekā niecīgu aizvainojumu. Ja,
kamdēļ gan viņai šodien nācās dzirdēt asas piezīmes?


Vienīgi tāpēc, ka Jānis bija ielaidies tur ar to plancku.
Vai godīga meita tā pati kārtos puišiem kaklā, kā
Ieva to darīja?

„Būtu es to agrāk zinājusi, ka tu kā teķis apkārt
klīsti,ˮ viņa zobgalīgi teica, „es tev būtu parādījusi
ceju atpakaļ tai vakarā, kad tu atnāci un man
piedāvājies.ˮ

Jāni ne mazumu pārsteidza šie asie vārdi. Viņš tomēr
sakoda zobus un neatbildēja. Viņš pilnīgi saprata
Aijas uztraukumu un piedeva šī uztraukuma
radītos vārdus, zinādams, ka nākošā brīdī viņa tos
pati nožēlos. Un tiešām, Aija tūlīt itkā atjēdzās un
spieda Jāņa galvu pie savām krūtīm.

„Es jau zinu, — tu neesi vainīgs. Kad tev meita
gulstās rokās, kāpēc lai tu viņu būtu atraidījis?ˮ

„Tāda viņa nav,ˮ Jānis Aiju viegli atstumdams
teica. „Es viņas neesmu aizskāris un viņa nav man
rokās gūlusies. Tā ir tikai nelaimīga dvēsele, kurai
lemts mani mīlēt, bet kuru es nevaru mīlēt tāpēc, ka
mana sirds kāro tikai tevi vienīgi šai pasaulē. Aija,
nu tu redzi manu suņa stāvokli. Ja, es neesmu nekas
vairāk, kā nožēlojams suns. Viņu sit, bet viņš luncinās
un laiza to roku, kura viņu sit. Mīļā, es tomēr
esmu ari cilvēks. Un kā cilvēks es tevi ļoti lūdzu, neturi 
mani vienīgi par suni. Mīli mani. Neliec manai
mīlestībai izstarot tukšumā. Vēl es tevi lūgšu: nepiemini
vairs Ievu. Viņa nav pelnījusi, ka par viņu
ļaunu runā, pat no tālienes, un man viņas no sirds
žēl. Apsoli man to, un es tev būšu mūžam par to pateicīgs.ˮ

Aija paraustīja plecus.

„Kas man tur vairs ko pieminēt. Es zinu, ka tu
savu solījumu man turēsi un atpakaļ vairs neskatīsies,
ja ari viņa tev kādreiz būtu bijusi mīļāka par
mani.ˮ

„Bet es tev zvēru, ka tas nekad nav bijis,ˮ Jānis
pārtrauca.

„Ir jau labi. Un es tevi mīlu,ˮ Aija teica, atkal
Jāņa galvu iespiezdama savās krūtīs.

Viņš viņu cieši apkampa un ilgi skūpstīja.


— Bet tai pašā laikā Radu klētiņā Ieva sēdēja
viena pati savā gultā un pār vaigiem bez mitēšanās
viņai ritēja lielas, skaidras asaras. Būtu Jānis redzējis
šīs asaras, bez šaubām, tās būtu uz viņu darījušas
savu iespaidu. Nu to ritēšanai bija vienīgi tā nozīme,
ka viņas atviegloja nabaga meičas sirdi. Ieva tur
sēdēja un domāja par pagājušo vasaru. Cik daudz
kas te tika pārrunāts un izsapņots. Viņa atcerējās
skaisto gājienu uz baznīcu, ko Jānis, kurš Dievam
neticēja, uzņēmās vienīgi viņas dēļ. Viņš vispār bija
kā vadoša zvaigzne viņas dzīvē. Viņš bija tik labs un
saudzīgs pret viņu kā pret sievieti, kura savā lielā
mīlestības apreibumā būtu viņam labprāt upurējusies.
Viņas acīs viņš stāvēja tik augstu, ka viņu pārsniegt
nevarēja neviens cits vīrietis visā plašā pasaulē.
Bezgala jauka viņai šķita pat tā nelaimīgā
nakts, kad Jānis savā dzērumā un gara apmulsumā
bija metis viņai ar lāpstu un viņu viegli ievainojis.

Ieva savās domās bij tik dziļi iegrimusi, ka nemaz
nepamanīja Jāņa māti, kura bija ienākusi un jau
labu brīdi viņā raudzījās. Tikai viņas paskarbā balss
iztraucēju raudošo meitu. Viņa pacēla asaru pilnās
acis un kā nesaprašanā klausījās.

„Ko tu, mulķe, raudi. Vēl jau visām dienām nav
gals. Tu visu par daudz ātri ņem pie sirds. Man jau
saimniece stāstīja, ka viņi uzsaukti. Vai tad tu domā,
ka es savam vienīgam dēlam ļaušu precēt atraitni.
Lai viņai ta mājele, tomēr — jābrauc visu mūžu kā
svešos ratos. Pagaidi vien, gan mēs viņu dabūsim
atpakaļ kā brāli.ˮ

Balodiene uz brīdi atņēma elpu, lai redzētu, kādu
iespaidu viņas vārdi atstāja uz bēdās iegrimušo
meitu.

Ieva tikko manāmi pavilka uz augšu plecus un
paslēpa seju spilvenā.

„To es tev saku, — viņš pārnāks mājā kā incis,
jeb viņš mans dēls vairs nebūs. Vai viņš mazumu viņas
dēļ jau senāk izbēdājies? Vēl bija tīrais puika,
kad toreiz Lapās dzīvoja un kad aizgāja pie Galdara.
Visi ļaudis smējās un runāja, ka Aija Lapu ganu zēnu


atstājusi bārenī. Un nu viņš pie tādas skrien kā negudrs.
Pagaidi vien, — rītu es ņemšu kājas pār pleciem
un to lietu nokārtošu. To es viņai teikšu pašai
taisni acīs. Sak, toreiz tevi tā mājele vilka. Nu, kad
tā jau sapuvusi, nule tu velc reiz apsmādētu cilvēku,
lai tas lāpa. Nesaki nekā, meit, — nu es tevi viņam
vairs neliegšu. Lai es tevi kādreiz neieredzēju, —
nu tu man patiesi esi kā pašas bērns.ˮ

Ievai šie mierinošie vārdi maz darīja laba. Viņa
tajos klausījās, kā bērns klausās šūpļa dziesmā, saprazdama
vienīgi vārdu skaņu, kura nebij visai maiga.
Viņa neticēja, ka varētu kādreiz Jāņa mātes nodoms
piepildīties. Un tomēr viņu apņēma pa pusei
stindzinošs, pa pusei saldi sērīgs miers. Vēl jau, patiesi,
nekas nebij noticis. Vai kad rudenī nokrīt pirmais 
krusas grauds, jau iestājas ziema? Ak, bieži
krusa uzbrūk pašā vasaras vidū, viskarstākā un skaistākā
dienā. Un kad tā brīdi trakojusi un nodarījusi
briesmīgu postu, piepeši atkal pašķiras mākoņi, un
saule smej no jauna.


V.

Vēl joprojām pieturējās sauss un saulains laiks,
kaut gan zeme jau bij stipri pagriezusies ziemas pusē.
Upe bija nokritusies tik zemu kā vasarā. Ūdens likās
skaidrāks kā jebkad, un saule ņirbināja upes dibenā
selta tīklus, kad papūta vējš, vai kur straume stiprāk
vilka. Skalbes bija kļuvušas sarkani-dzeltēnas, stiebri
pelēki, visas ūdenszāles samazinājušas savus apmērus. 
Tikai zaļu gļotu šķiesnas locījās ap akmeņiem
bagātīgi. Līčos tumšais zāles zaļums bija pārklājies
kā ar rūsu. To bija darījušas stiprās naktssalnas, kurām,
kā par brīnumu, šogad nesekoja lietus. Debesis
ik dienas stāvēja zaļgani-zilas un tikai reti mākoņi
ap pašu pusdienas laiku parādījās pamalēs, kā vijoletas
švīkas. Kokiem lapas norietās bez vēja. Pār
zemi valdīja tāds miers un tik mierinoša krāsu un
līniju noskaņa, ka tai katrā ziņā vajadzēja atstāt savu
iespaidu uz visu dzīvu radību, ne vēl uz cilvēkiem,
kuru sajūtas tik cieši saistītas ar lielo dabas ritmu.

Jānis, kaut gan viņu nekāda vara nebūtu spējusi
atraut no Aijas, darba dienās tomēr jutās daudz labāk
un brīvāk, nekā svētdienās. Viņam vajadzēja
būt Aijas tuvumā, bet uz ilgāku viņas tuvums viņu
apspieda. Viņa gara aptvere kļuva šaurāka. Viņa domas
pinās kā pa lipīgu zirnekļa tīklu un atsvabinājās
tikai tad, kad bija vienātnē! — Viņš bija mēģinājis
Aijas galvu ierosināt uz domāšanu, lai viņa vismaz
aptvertu savas sirds pukstēšanas nozīmi, lai zinātu
savas miesas siltuma cēloņus, lai saprastu stādu augšanu.
Kad viņš bij ilgi un dedzīgi runājis, viņa neticīgi
kratīja galvu un teica:

„Kur tu gadījies tāds gudrinieks, ka zini to, ko
citi nezina?ˮ

Gluži otrādi: katrs daudzmaz attīstīts cilvēks to
zina, un kas nezina, tam jācenšas kaut cik saprast


vismaz pašam sevi un savu tuvāko apkārtni. Pagaidi
vien, kad daudzmaz nokārtosim savu dzīvi, tad dabūsim
grāmatas.ˮ

„Vai tā grāmata man palīdzēs ūdeni nest, govi
kopt un cūkas barot? Vai tais grāmatās būs pamācības,
kā tikt pie zirga un pie visas iedzīves?ˮ

Jānis nevarēja atbildēt. Viņš nosānis paraudzījās
Aijā. Un viņa atmiņā tik dzīvi atplauka tās meitenes
tēls, kurai viņš priekš piecpadsmit gadiem stāstīja
par ģeogrāfiju, sēdēdams ganībās uz ciņa un ēzdams
viņas atnestu brokastu. Tikpat nevērīga viņa bija
toreiz, kā tagad. Labāk bij, ja nerunāja par lietām,
kas jau negulēja viņas smadzenēs kā nobrieduši jēdzieni.
Un tomēr viņš nenocietās kādreiz atkal nevaicājis:

„Vai tu zini, Aija, kas ir ūdens?ˮ

Viņa smējās par tādu jautājumu un vaicāja pretīm,
vai viņš zinot, kas esot piens?

To viņa nekad nevarēja ticēt, ka ūdens pastāvēja
no divām gāzēm, no kurām viena uzturēja degšanu,
bet otra pati dega.

„Nu tad ielej vienu stopiņu plītē un tu redzēsi
kā degs,ˮ viņa zobojās. „Tu esi tik lētticīgs, ka tici
visam tam, kas tajās grāmatās rakstīts.ˮ

„Bet to var izmēģināt un redzēt pats ar savām
acīm.ˮ

„Ar savām acīm gan. — Acis var grozīt šā un
tā. Mans vectēvs, lai nav par ļaunu pieminams, stāstīja,
— viņš reizi Rīgā cirkū redzējis, ka cilvēks pa
vienu bluķa galu ielīdis un pa otru izlīdis. Bet gadījies
viens, kurš ienācis vēlāk un kuram acis nebijušas
apskunstītas, — tas kliedzis: Ko jūs, muļķi,
ticiet, redziet, kā viņš lien pa virsu!ˮ

Jānis palika viens ar savām domām. No tās reizas
viņš apņēmās ar Aiju nedalīt vairs savu zināšanu
krājumiņu. Viņa domāt paradušās smadzenes tiecās
visur iekšā, un viņam bija liela bauda, būt vienam,
strādāt vaiga sviedros un tiekties lietās un parādības
pec iespējas dziļāk un dziļāk. Bieži vien viņam
vajadzēja atmest domu, izdomātu tikai līdz pusei. Viņam


aptrūka zināšanu, lai novestu to līdz galam. Bet
tas viņu netraucēja ņemt atkal citu pavedienu un priecīgi
to šķetināt.

Savas attiecības pret Aiju un pret Ievu Jānis sevī
bija gaiši noskaidrojis. Ievu viņš varētu mīlēt kā
māsu, ar vieglu jūtu garojumu. Aija turpretim viņa
sirdi pārvērta liesmās. Protams, ka pirmā nekad nevarēja
būt viņa sieva; jo tādā gadījumā viņa sirds
tiektos pēc citas. Tagad, turpretim, neraugoties uz
visiem Aijas untumiem, uz viņas neapdomāti izteiktiem
asiem vārdiem, uz nevērību pret augstāku gara
dzīvi un brīžam tīri dzīvnieciskām tieksmēm, viņam
tomēr būs viegli galā tikt, jo viņa mīlošā sirds varēs
daudz ko piedot un visu tumšo pārvērst gaismā.

Tik vēlā rudenī laukos vairs maz ko varēja darīt.
Jānis tomēr tvēra vēl, ko iespēja. Viņš uz dienām
trim dabūja no Pakalna zirgu un apgāza zemi
nākošgada vasarājam. Viņš saņēma izklātos linus un,
rūpīgi kūlos sasietus, novietoja saglābtajā šķūnī. Lai
spaiņos nesmeltos dūņas, viņš upes malā uztaisīja paceļamu
un nolaižamu laipu. Krastā nu bij ieraktas
trepes. Katra pakāpe nostiprināta ar koka sprunguli,
katram sprungulim abos galos aizdzenot īsus mietiņus.

„Redzi,ˮ Aija viņam uzsauca, kāpdama ar ūdensnēšiem,
„— tāda grāmata man patīk. Kad nu tikai
govs mācētu uzkāpt un nokāpt.ˮ

„Govi mēs vis nelaidīsim ziemas laikā laukā. Lai
mierīgi stāv stallī. Es ūdeni pienesīšu.ˮ

Viņš aizgāja uz Pakalniem un, ar Pakalna palīdzību,
uztaisīja pāri egles koka spaiņu un nelielu toverīti,
kurā varēja ūdeni turpat stallī uzkrāt, lai mazliet
aprimst.

Viss tas bij padarīts samērā neilgā laikā. Mājiņa
bij zaudējusi savu postašas iespaidu. Nu vismaz
garām gājējs varēja noģist, ka tur iekšā dzīvo cilvēki.

Aija bij sākusi pareizi novērtēt Jāņa darbu. Šad
un tad viņa iznāca un tīksmīgi noraudzījās viņa rīcībā.
Un kad viņš vakarā pārstāstīja, ko padarījis, viņa


noglaudīja viņam galvu kā bērnam, kurš bijis rātns un
paklausīgs. — Bija prieks strādāt un gādāt, neraugoties
uz visu lielo trūkumu un nabadzību.

Jo tuvāk nāca kāzu diena, jo vairāk Jāni pārņēma
kauns, ka viņš, nodzīvojis trīsdesmit gadus un
nav ne tik daudz iekrājis, ka varētu godam palaist
to lielo dienu, kāda ir cilvēkam mūžā vai vienīgi viena.
Viņš izteica savas domas Aijai un viņa atsacīja:

„Ko lai dar, kad tu agrāk, tik daudz pelnīdams,
neesi domājis par savu nākotni.ˮ

„To tev gan nevajadzētu man pārmest. Taisni
tev nē; jo tu pati esi vadījusi dienu dienā aizvien lielākā
tukšībā. Mēs esam abi vienādi.ˮ

„Mani tu nevari pielīdzināt sev. Ja tev būtu bijuši
tādi apstākļi kā man, es varu apgalvot, ka tev
bikšu nebūtu kājā. Es vēl šodien, paldies Dievam, esmu
apģērbusies un ari bērniem ir katram sava lupata
ap gurniem. Kad tikai vienmēr tā būtu.ˮ

„Tomēr ir nenoliedzama patiesība, ka, patlaban,
par mums abiem kopā nav ne graša.ˮ

Līdz šim Aija bija sargājusies cilāt tik kutelīgu
jautājumu, kāds bija kāzu rīkošana. Lai cik nabadzīgi
visu ņēma, bez naudas tomēr nevarēja. Bij jāizcep
kaut pāris kukulīšu baltmaizes. Vismaz sviesta
un biezpiena nedrīkstēja galdā trūkt. Vajadzēja vēl
cukura. Vajadzēja mācītājam maksāt. Savu nevarību
viņa itkā slēpa. Tagad, kur mīkla bij uzminēta,
viņi runāja droši un atklāti. Bija jau ari pienākusi
trešdiena. Svētdien vajadzēja būt kāzām. Tā tad
tikai trīs pilnas dienas.

Nu viss gāja ar steigu un skubu, Ka nauda bija
vispirms vajadzīga, tur nevarēja divu domu būt. Bet
kur to ņemt? Ka nopelnīt vairs nevar, tas bija
skaidrs. Pārdošanai viņam it nekā nebij, izņemot divi
pāri vecu liestu uz laktiņas, gabaliņu piķa un niecīgu
kulīti saru turpat. Cita ceļa nebij, kā vienīgi smagais
aizņemšanās ceļš.

Aija minēja dažus cilvēkus, pie kuriem varētu
griezties pēc palīdzības. Viņa vispirms minēja tādus,
no kuriem nebija nekādu cerību kaut ko izspiest. Viņa


to darīja, lai lielākās trumpas paliktu vēl rokās. —
Klibiķiem pašiem nekā nebij. Pederiem jāsūta dēls
pilsētas skolā. Ķieģelmaņiem naudas nekad netrūka,
bet tikai savām vajadzībām. No Dingām viņa jau bij
pavasarī aizņēmusies divi rubļi un līdz šim vēl nebij
atdevusi. No Leteriem gan varbūt dabūtu, bet tad
viņus ari vajadzētu kāzās lūgt, kas būtu ļoti neizdevīgi.
Viņi nāktu un ņemtu līdz abus zēnus, kuri
rijīgi kā pīles. Viņi vairāk apēstu, nekā varētu aizdot.

Jānis klusēja. Viņam nebij te neviena pazīstama.
Beidzot viņš paklusām teica:

„Tad cits nekas neatliksies, ka jāgriežas vien
būs pie tā paša Pakalna. Viņš man ir pateicīgs par
to, ka es viņu paglābis. — Debess!ˮ Viņš iesita ar
dūri sev pa pieri. „Vēl es taču neesmu saņēmis savu
darba algu.ˮ

Nu viss bij labi. Viņiem novēlās kā nasta no
pleciem. Bet reizā ar to viņu vēlēšanās auga. —
Nebūtu slikti, ja varētu apgādāt kādu pudeli spirta,
vakaram, grokai. No Pakalna varēja ņemt vienīgi
darba algu; bet Aija galvoja, ka Aizupju Juris, kā
attāļš radinieks, vismaz pieci rubļi aizdotu. Viņš jau
agrāk vairākkārt bij viņai izpalīdzējis nevien ar padomu
un palīdzību darbos, bet šad un tad aizdevis
pa druskai. Viņš bija tik labs cilvēks, ka par atdošanu
neminēja ne vārda. Tikai viņa pati nebij tā ar
mieru un lika visu pierakstīt.

„Pieci rubļi vairāk vaj mazāk,ˮ viņa nobeidza.
„Tiklīdz tiksim pie naudas, — atdosim.ˮ

Jānis viņas vēlēšanos negribēja ierobežot. Taču
viņai uz šo dienu gribējās kaut ko pielikt ari no savas
puses, kaut ari par atdošanu vēlāk nāksies gādāt
viņam pašam. — Viņš izcēla divas zili strīpotas lapas
no savas kabatas grāmatiņas un uzrakstīja zīmīti
Pakalnam. Tad Aija rakstīja smagiem, izšķobītiem
burtiem Aizupju Jurim.

Pēc brīža abi lielākie meiteņi bij ceļā. Viens
gāja pari upei, uz Aizupjiem, otrs tepat uz Pakalniem.


Tie bija reizā ielūgumi uz kāzām, reizā naudas prasība.

No Pakalniem meitēns lēkdams atskrēja ar cieši
saujā sažņaugtu naudu. Tur bija uz puses lielāka
zuma, nekā Jānis cerēja.

No Aizupjiem atnesa vēsti, ka Juris vakara atnākšot
pats.

„Ko šis te vilksies!ˮ Aija iesaucās; „bet tūlīt
ari apmierinājās un piebilda: „Nu, kad jau nāks, tad
nesīs naudu. Ja atsacītos, tad nenāktu.ˮ

Un kā to pašu domu tālāk domādama, viņa bažīgi
teica:

„Redzi nu, — vakarā būs ciemiņš un mums vēl
nav uguns. Steidzies tūlīt uz bodi. Atnes petroleju,
lampai cilinderi un jaunu dakti. Paņem piecas mārciņas
labo miltu, pusmārciņu roziņu, trīs mārciņas
cietā cukura, raugu, un nopērc kādas sešas glāzes.
Ja ir vaļā, paņem ari spirtu, lai nav atkal no lieka
jāiet.ˮ

Aija sameklēja pudeli un Jānis, kā stāvējis, devās
prom, aukliņā iesieto petrolejas trauku vicinādams.
Vajadzēja steigties, jo saule stāvēja jau launaga
laikā, un līdz baznīcas kroga bodei bija verstes
astoņas.

Kad Jānis atgriezās, saule jau bij nogājusi. Iegājis
istabiņā, viņš krēslā saskatīja pie loga sēdošu
bārdainu vīrieti. Galvā tam bija tāda kā krievu ieredņa
cepure, platu virsu. Uz naga stūra dega vakara
blāzma. Aija sēdēja uz gultas malas. Meitenes,
kā arvien, mita savā platajā gultā.

Labvakaru padevis, Jānis pasniedza Aijai pirkumu
paku, tad nolika petrolejas pudeli uz loga un
sniedza svešajam roku. Aija pa tam jau bija atraisījusi
mazo nastiņu. Viņa iešāva pirkstus miltu maisiņā,
pielika pie mēles un teica:

„Labi miltiņi.ˮ

Viņa apēda pāri roziņu. Iesvieda skuķu gultā
trīs graudi cukura. Attina glāzes, paskandināja un
slavēja. Viss bija ļoti labs.

„Un zini ko?ˮ Aija gavilēdama sauca, „Juris jau


ir saimniekam izprasījis zirgu. Viņš būs brūtes vedējs.
Tu brauksi vai nu ar savu tēvu, ja būs, vai ar
Pakalnu. Un atpakaļ, tad mēs abi sēdisimies pie
Jura.ˮ

Jānim nepatika Aijas pārspīlētais prieks par to,
ka Juris apņēmies viņu aizvest uz baznīcu. Viņš norija
rūgtumu un pēc iespējas laipni teica:

„Paldies. Tā mums gandrīz viss jau būtu kartībā.ˮ

Viņš nosēdas uz gultas malas, Aijai līdzas, ar
vārdiem:

„Tas bija pamatīgs skrējiens.ˮ

Aija gādīgi pielika roku viņam pie pieres.

„Redzi, kā nosvīdis. Pierīte slapja manam mīlulītim.
Nevajadzēja tā steigties. Būtu pusstundiņu
vēlāk pārnācis. Skaidros vakaros jau tik ātri netumst.
Nesaki nekā, — paies tās godības, tad varēs mans
vīriņš atpūsties.ˮ

Jānim tas likās nepareizi, ka Aija bij tik laipna
trešās personas klātbūtnē. Viņš pameta acis uz svešo
tur pie loga. Caur tumsu viņš saskatīja ņirdzīgi
ieliektus vaigus un glūnošas acis. Kreisās rokas pirksti
bungoja pa galda virsu. Kad Aija, Jānim pieglaudusies,
palika brīdi klusu, svešais iesmējās:

„He, he! Ir gan baložu pāris!ˮ

Viņš cēlās, pastiepa Jānim, tad Aijai savus īsos
pirkstus un izgāja.

Aija pataustījās pa gultas galvgali, tad kaut ko
čaukstošu turēja Jānim pie pašām acīm.

„Pieci rubļi!ˮ viņa naudu vicinādama sauca. „Uz
neatdošanu...


VI.

Dēla kāzu priekšvakarā atbrauca vecie Baloži.
Viņi ieradās agrā pievakarē. Radi viņiem nebij zirgu
lieguši, nedz laiku. Pieminēdama Jāni un likdama viņu
sveicināt, saimniece par labām dienām bija atsūtījusi
lielu siera riteni. Jāņa māte izcēla no ratiem
divus prāva apmēra aizsaiņus un iestiepa tos istabā,
kur Aija, vienā kreklā, sasarkusi un nosvīdusi, ņēmās
ap krāsni.

Apsveicināšanās ar Aiju nebij visai sirsnīga, bet
ari ne tik naidīga, cik to varēja sagaidīt no Jāņa mātes
puses, atceroties viņas vārdus nesenajā sarunā ar
Ievu.

Jānis ar veco novietoja zirgu kūtiņā un ratus ievilka
šķūnī, jo taisījās tā kā uz lietu. Viņi to izdarīja
klusēdami, vai pārmīdami dažus lietišķus vārdus, kas
zīmējās vienīgi uz pašu patreizējo darbību. Kad tas
bij padarīts, dēls tēvam parādīja sava nākošā īpašuma
robežas, īsumā pārstāstīdams, ko paspējis jau
padarīt. Kopā sapīpējuši, viņi apmetās istabas priekšā
uz tikko uztaisīta soliņa. Metās dzestrs, tomēr te,
aizvējā, likās vēl diezgan silts.

Visi āra darbi jau bij laikus apdarīti. Mazais sētsvidus
nomests un noslaucīts kā galds. Pat istabiņas
logu rūtīm bija piedots pavisam cits spodrums. To
visu biaj darījis Jānis, kā rādīt gribēdams, kā ari vecas
lietas var atjaunot, kad tikai acs redz, kur roka
pieliekama.

Māte pa tam istabiņā bija iepazinusies ar sava
dēla pameitām, kuras te skrēja ārā, te iekšā, bez kādas
sevišķas vajadzības, vienīgi lai izrādītu, ka ari
viņas nestāv dīkā. Viņu basās kājeles mirdzēt mirdzēja.
Mazāko māte, ar saldas maizes palīdzību, bij
sev iedabūjusi klēpī un raudzījās pāri bērna galvai uz
Aiju. Viņai patika vedeklas brašais izskats un roku


veiklās kustības, maizi veļot kukulīšos. Visu ceļu viņa
bija domājusi pret Aiju izturēties vēsi, ja ne auksti;
lai neiedomājas, ka viņa savam dēlam nebūtu varējusi
dabūt labāku vedeklu. Bet tā kā Aija viņu tūlīt
uz sliekšņa bija apkampusi, nobučojusi taisni uz lūpām
un teikusi: — Mammiņa, apsēsties nu sava dēla
mājā, tad viņas vēsumam te nebij vietas. Aija noraisīja
viņai lielo lakatu, novilka jaku... Pirmajā acumirklī
viņai istabiņā bija licies pārāk šauri. Logi deva
maz gaismas. Visa iedzīve bija nodilusi un sašķobījusies:
krēsli, galds, gultas, soli. Bet pamazām
viss kļuva pieņemamāks un pat tīkams. Savu daļu
tur bija vainīgs tumšais rudeņa laiks. Nāca ari vakars.

Brīdi sēdējusi, Balodiene lika bērnu zemē un stīviem
soļiem meklējās uz durvīm.

„Jāpalūko, ko tas vecais tur gūro,ˮ viņa teica.
„Man jau viņš stumjams un velkams.ˮ

Izgājusi viņa viegli vīram iegrūda plecā.

„Ej iekšā.ˮ

Un Balodis gāja. Jānis viņu ievadīja istabā,
apsēdināja un, pavaicājis, vai Aijai nav vajadzīga viņa
palīdzība, izgāja pie mātes.

Kamēr tēvs ar vedeklu istabā nepārmīja neviena
vārda, māte dēlu noveda lejā, līcī, un dažās minūtēs
sarunāja tik daudz, ka Jānis no visas vārdu drūzmas
paturēja tikai to vienu:

„Ieva ir briesmīgi bēdīga un vēl cerē, ka tu viņas
neatstāsi.ˮ

Viņi piegāja pie stāvas pakrastes un Jānis teica:

„Te ir nu mūsu robeža. Iesim atpakaļ.ˮ

Tad māte apstājās un vaicāja:

„Vai tu nekā nevari atbildēt?ˮ

Jānis stostīgi, saraustītos teikumos atrisināja to
pašu vecu veco domu:

„Es zinu, Ieva ir laba un krietna meita. Bet mana
vieta ir šeit. Ak Dievs, — cik nav tādu, kuri pamet
līgavas, noziegušies pret viņām. Un tomēr ar laiku
sadzīst pat tik dziļi apvainojumi. Ko tad es esmu


noziedzies? Es viņai vēlu visu labu. Ja viņa grib, lai
mani lād.ˮ

„To viņa nedarīs. Bet viens kas tiesa: viņa staigā
kā mēnešsērdzīga un ar katru dienu vairāk izdilst.
Es viņu esmu šad un tad naktī notvērusi dārzā. Sak,
Ieva, ko tu te saldējies? — Jāņamāt, man nesalst,
viņa saka. Ir tā kā vasaras naktī, kad mēs ar Jāni te
rakām...ˮ

Jānis ķēra ar roku pie pieres un nobrauca gar
acīm, kā murgus atgaiņādams. Viņš nekā neteica un
māte stāstīja tālāk:

„Es tūlīt gribēju braukt, kad padzirdu, ko tu apņēmies
darīt. Bet Ieva mani atrunāja. Nebrauc, Jāņa
māt, — viņa lūdzās. Nevienu cilvēku nevajag vest
nost no tā ceļa, ko viņš pats izvēlējies. Varbūt viņš
maldas, bet mēs varam maldīties vēl vairāk. Savu
maldīšanos vieglāk ciest.ˮ

„Un ko viņa teica tagad, kad tu brauci?ˮ

„Nekā. Viņai nobira dažas asaras, vairāk nekā.
Bet vakar viņa bija priecīga. — Man ir tāda paredzēšana,
ka Jānis pašā pēdējā brīdī atcerēsies mani. Viņam
vajadzētu atcerēties, ko es teicu, kad šķīrāmies.ˮ

Viņiem pretīm nāca Aija ar mazo Rūtu pie rokas.

„Nu, vai būsiet mani diezgan aprunājuši?ˮ viņa
par gabalu sauca, un kad bija klātu, tad Jāņa elkonim
pieķerdamās minēja: „Gan jau no tās ģībējas tev kādas
ziņas atveda?ˮ

Jānis atkal pārbrauca ar roku pār acīm un māte
steidzās atbildēt:

„Ko nu aprunāt. Es jau Jānim saku, — gan viss
būs labi. Kur satikšana, tur viss labi. Sak, vai mēs
ar tēvu neesam mūžu jau tikpat kā nodzīvojuši? Pienāk
sava reiza, kad sadusmojas un sabaras, bet vai
tamdēļ laulātu laužu starpā jātur naids? Ko esi uzņēmies
pie altāra, tas janes ar paciešanu.ˮ

Tā kā vecie Baloži bij mērojuši labu ceļa gabalu,
un mājinieki visu dienu kustējuši, tad vajadzēja agri
iet pie miera. Pie tam rītu no rīta atkal bija darams


šis un tas. Šī diena bija pagājusi kopjoties un ēdienu
sagādājot, rītu vajadzēja apkopt pašiem sevi.

Gluži pie vakara padebeši kļuva aizvien biezāki.
Pār zemi nolaidās savāda krēsla, kura likās tumša kā
nakts; bet tomēr kaut kur debesīs bij kāda sprauga,
pa kuru izlauzās kāds gaismas stars; jo visi priekšmeti
asi izdalījās no šīs krēslas. Reizām pavizēja pret
ēku tumsu kāda bikla sniega pārsla, vijīgi krizdama
un krītot izgaizdama.

Vēl spocīgāk nekā ārā kokus, kalnus un mājas,
savādā krēsla apņēma četrus cilvēkus, kuri sēdēja
istabiņā pie samērā bagāta vakariņu galda. Meitenēm
šoreiz vajadzēja apmierināties ar sola galu, kur
viņas, ceļos nometušās, baudīja ar gardu muti to pašu,
ko lielie. Tikai vienā ziņā lielo vakariņas atšķīrās:
viņi, uz satikšanos un saradošanos, nomēģināja kāzu
šnapstu. Vīrieši iemeta pa glāzītei tīra, bet sievietes
lēja spirtu pie tējas un patīkami iesila no vienas glāzes.
Tas bija mazs ievads rītdienas kāzu godam.

Pēc vakariņām Aija aizdedza nelielu lampiņu, jo
bija sameties pavisam tumšs. Nu vajadzēja gādāt par
to, kur novietot ciemiņus. — Jāņa māte bija ar mieru
kaut kur pasviest drēbes gabalu un pārgulēt; bet
Aija to neatļāva. Tad ta būtu brīnums, ka tādi sivēna
skuķi gulētu gultā un veciem cilvēkiem savi kauli
būtu jāspaida uz cietas vietas. Viņa izvilka no aizkrāsnes
vecu, saplīsušu kažoku, paklāja pie zemes
un lika skuķiem stiepties. Pārklājusi bērnus ar vecu
lupatiņu deķi, Aija saveda kārtībā gultu un mudināja
vecos gulēt.

Jāņa tēvs pa tam bij kaut ko izdomājis. Viņam
tas likās necilvēcīgi, ka bērnus tā nosvieda zemē, kā
pagales. Viņš klusām bija aizgājis uz šķūni un atnesis
ratu maisiņu. To viņš, tāpat ne vārda neteikdams,
pabāza meiteņiem zem galvām.

„Nu redziet; kur vecais tēvs gādīgs,ˮ Aija teica.

Un vecāmāte vaicāja:

„Kā tad jums patīk jaunais tēvs? Vai ieper ari
kādu reizi?ˮ

Bērni nekā neatbildēja. Viņi tikai smējās, cits


citu bikstīdami zem smagās segas, un Aija viņu vieta
teica:

„Traki man viņas palaidušās, bez vīrieša rokas.
Jānis jau ar viņām negrib kauties.ˮ

Tās bija tukšas sarunas, kādas parasti tiek vestas
vai nu galdu klājot, vai vietu taisot. Pa pusei
jokojot tiek jautāts, pa pusei jokojot atbild.

Pēc pusstundas mazās istabiņas klusumā skanēja
vienīgi circeņu čirināšana un gulētāju smaga, vienmuļa
elpošana. Ari Aija bija aizmigusi.

Vienīgi Jānis mocījās bez miega, kaut gan izlikās
iemiegam pats pirmais. Pirms gulēt iešanas
viņš bij izgājis ārā un jutis savādu dzestrumu. Viņš
pastiepa roku un uz tās nolaidās dažas sniega pārslas.
Šīs ziemas vēstneses viņam lika tagad daudz ko domāt.
Vai viņas nozīmēja labu vai ļaunu, svētību vai
postu? Toreiz, kad viņš pirmo reizi atnāca pie Aijas,
viņu pavadīja sniegs. Tagad, kur rītu viņus savienos
uz mūžu, krita atkal sniegs. Ziema! Viņa pavasaris
un vasara bija pagājuši tajos jaukajos laikos, kad viņš
Aijā raudzījās, kā raugās uz ziedošu puķi, kura ir tik
skaista, ka tikai visrupjākā roka spēj viņu noplūkt.
Viņa rudenis, ar dzidro pavasara atspīdumu skaidrās
Aijas veidā, un ar vasaras briedumu, kas nāca kā
Ievas kvēlošā mīlestība uz viņu, ari bija garām. Nu
nāca ziema ar zemu, bālu sauli, ar sarmotiem rītiem,
spalgām, lauskotām naktīm un smagiem, mežos sēcošiem
atdrēgiem. Vai būs vēl kāda atmoda pēc šīs
stindzinošās ziemas, — kas to zina? — Viņa domās
iegulās Ievas smagais liktenis un sažņaudza sirdi tik
stipri, ka vajadzēja dziļi ievilkt elpu, lai tā neapstātos.
Un itkā lūgdamās šī sāpju pilnā sirds nesa līdz ar
asinīm uz smadzenēm ar katru vilni vienu un to pašu
vēlēšanos: kaut Aija simtkārt atmaksātu, ko viņš
Ievai pāri nodarījis, atraidīdams viņas mīlestību.

Bet cauri visām domām, cauri circeņu dziesmai
un gulētāju elpošanai, viņa ausis uztvēra savādu,
šņirkstošu, nemitīgu troksni. Varbūt tur peles kaut
ko skribināja; bet varbūt ari nelaiķis kurpnieks joprojām
trina savu duncīti.


VII.

Pa nakti bija sasnigusi bieza kārta sniega un sniga
vēl joprojām.

Ap pulksten desmitiem iebrauca Galdaros Pakalns
ar savu sievu. Pats vēl drusku kliboja, tomēr
bija jau tik tālu, ka bez bēdām varēja maukt kājā
zābaku.

„Es jau kliboju tikai pa vecam paradumam,ˮ viņš
smējās, kad vaicāja, vai kāja neesot vēl gluži vesela.

Pakalniete, tāpat kā vakar Jāņa māte, iestiepa
no ratiem istabā divus lielus aizsaiņus. Dievs zina,
kur viņa bij rāvusi cūkas galvu un pievārījusi lielu
bļodu recekļa. Nu varēja dzīvot tiešām kā pa kāzām.

Aija par Pakalnu ierašanos tik ļoti priecājās, ka
Pakalnieti nobučoja un Pakalnim daudzreiz sirsnīgi
spieda roku. Lai nu līdz šim nesagājušies, — turpmāk
būšot kā radi.

Pēc pusstundas sētsvidū ieripoja otri rati. Tas
bija Aizupju Juris. Zirgu apturējis, viņš lepni palika
sēdot augstā, ādu apsistā atsperu krēslā, mazliet sašķiebies,
sarkaniem grožiem rokā. Kad Aija un Jānis
izsteidzās viņu saņemt, viņš no sava augstā sēdekļa
apsveicinājās, pasniegdams lejup roku, un mudināja
uz braukšanu.

„Tfi, — velna laiks! Divas stundas paies, kamēr
aizkulsimies. Vai tad tu, Aija, nevarēji izpelnīties
savām kāzām labāku laiku, tik ilgi dzīvodama? Tu
būsi suņus slikti barojusi. — Ak, tev jau nemaz nav,
ne suņa, ne kaķa... Bet joki pie malas. Mums jābrauc,
ja gribam laikā tikt baznīcā. Jūs nemaz neziniet,
kāda tagad braukšana. Paskaties, kādi riteņi.ˮ

Juris bija šodien ārkārtīgi runīgs un jautrs.

Riteņi patiesi bija aplipuši biezām sniega plēkšām.
Tomēr laika bij vēl diezgan, un Juris beidzot
bij ar mieru mazliet izkāpt no ratiem.


Kamēr Jānis novietoja zirgu, Aija Juri aiz rokas
ieveda istabā. Bija tāds iespaids, itkā citādi viņš nebūtu
ievedams; tomēr abi Pakalni saskatījās.

Ar visiem sasveicinājies, Juris izvilka no mēteļa
iekšējām kabatām divas pudeles degvīna un nolika
tās uz galda, starp maizes kukulīšiem un sviesta
šķīvīšiem.

„Es, kā puiša cilvēks, nekā cita nepaspēju apgādāt.ˮ

„Nu, kad tikai savs dzeramais, uzkožamos jau
neliegsim,ˮ Aija smējās un mudināja Juri sēsties pie
galda.

Pie ēšanas un iedzeršanas Juris nebij piedabūjams.
Viņš aizbildinājās ar to, ka papriekšu vajagot
nodarīt darīšanu un tad tikai ēst, dzert un līgsmoties.
Ari vista kladzinājot tikai tad, kad ola jau nodēta.
Vajagot tikai posties uz baznīcu.

Kad lielie sāka taisīties uz braukšanu, abi vecākie
meiteņi gribēja līdz. Bet tā kā nebij padomāts
par cilvēku, kurš varētu māju uzraudzīt, tad bērniem
nelīdzēja ne asaras, ne kurnēšana. Vajadzēja pievākt
mazo māsu, apkopt govi un sivēnus. Bez tam
vakar, vispārējā steigā, neviens nebij domājis par
bērnu apavu, un vismazāk paši bērni. Tik ērti bija
basām kājām, ka ne prātā nenāca kurpes. Tagad
Māre tās bij izvilkusi no aizkrāsnes, cietus kā ragus,
cauriem purniem un nomītiem papēžiem. Abas ar
Zentu viņas nu tur slaucīja, spļāva un berzēja, bet
panākumu nebij. Kurpes bij pa vasaru sarāvušās un
kājas augušas. Sniegs neļāva vairs basām kājām
laukā skriet, kā vakar bija skraidīts. Tāpēc, kad baznīcēni
izbrauca, viņas salipa ap logu.

Pa priekšu brauca Juris ar Aiju, tad vecais Balodis
ar dēlu. Jāņa māti bija pieņēmuši Pakalni, labāka
izskata deļ.

Brauciens virzījās lēnām, vieniem soļiem, jo
sniegs bij dziļš un lipīgs, kaut gan no gaisa nenāca
vairs. Aija šad un tad atgriezās un smaidīdama Jānim
pameta ar galvu. Tas tomēr bija tikai pauzes
viņas intimā sarunā ar Juri. Pakavējušies pie dažādām


tīkamām atmiņām, viņi pārgāja uz tagadni un
nākotni.

„Redzi, kāda tu esi,ˮ Juris Aiju rāja. „Tu visu
laiku ar mani, un tagad piepeši paņem viņu. Cik maz
uz jums, sieviešiem, var palaisties! Ja es jau sen,
jūs māsas, nepazītu, es varētu no tiesas skaisties.ˮ

„Bet tu jau man ne vārda neteici par precēšanos.ˮ

„Kur tad tev bij jāskrien? Varēji vēl pagaidīt,
— varbūt es tevi būtu precējis. Zināms, vieta nav
vilinoša, tas tev pašai jāatzīst. Tur daudz jāpieliek,
ja visu grib kārtībā savest. Bet tu man patīci un, patiesi,
nebūtu bijis brīnums, ja es tevi būtu apprecējis.
Bet, labi ari tā. Lai viņš lokās kā tārpiņš, tas pilsētnieks.
Viņš jau ari esot tavs pirmais, tā ļaudis
melš, lai tad ari paliek tas pēdējais.ˮ

„Es jau visu laiku tevi turēju prātā. Bet viņš
man kā uzburts. Un es viņa nespēju atraidīt. Viņš
pameta manis dēļ jaunu meitu un atskrēja šurp. Man
tāda sirds, ka nevaru viņam pateikt tā vārda, kā viņu
negribu.ˮ

„Taisnību sakot nekas jau nav grozījies. Tie paši
vēži, tik citā kulītē. Galdara laikos es nācu pie
tevis ciemā, nākšu pie tevis ari, kā pie Balodienes.
Vai nē?ˮ

Aija kaisli un aicinoši paskatījās viņam acīs.

„Tikai tagad tev būs vairāk jāpiesargā āda. Zini,
jauna slota tīri slauka.ˮ

Otrie rati bij pavisam mēmi. Vecais Balodis visu
uzmanību piegrieza vienīgi zirgam un ceļam, bet jaunais
kāpaļāja pa pagātni, kā pa bezgalīgām trepēm.
Viņš atcerējās to brīdi, kad viņš Lapu līcī govis ganīdams
skatījās uz lielceļu, pa kuru strauji brauca Aijas
kāzinieki. Cik bezgala skumji tad viņam kļuva.
Un tagad? Nu viņš bij tā laimīgā līgavaiņa lomā. Bet
kāpēc viņa sirds negavilēja? Vai tur bij vainīgi garie,
smagie gadi, kuri bij gūlušies starp viņiem un
šiem laikiem? Vai tā bij Ieva, kuru liktenis bij ienesis
viņa laimes ceļā? Varbūt tā bij nojauta, kāds
kaut kur slepenībā glūnošs ļaunums. Jūtoņas untumi


bieži nav izskaidrojami. To tikai Jānis zināja, ka
viņa dvēsele šai dienā nebija tik saistīta pie Aijas,
kā līdz šim. Varbūt, ka ārējās saites vispār vājināja
iekšējo saistību...

Pakalni runājās ar Jāņa māti, kurai patika noklausīties
viņu labajās atsauksmēs par viņas dēlu. —
Kad nu Dievs tikai dotu, ka viņa dzīve būtu laimīga
un svētīga. Pēc viņu domām viņam gan nevajadzējis
Aiju ņemt. Labāk ar Ievu būtu dzīvojis kalpa kārtā,
nekā ar Aiju te, kur viss līdz pēdējam nolaists.

Māte viņiem piekrita:

„Es jau teicu, — kam tev, dēls, uzņemties tādas
klapatas? Kam tev barot svešus bērnus? Bet viņš
jau tāds no mazu dienu, ka viņam no galvas to neizdzīsi,
ko ieņēmis.ˮ

Viņi bij par svešiem, lai sarunas ritētu bez kādām
aizdomām, tāpēc Pakalni daudz ko noklusēja.
Jāņa māte tikai noģida, ka pie visa Galdaru posta
savu daļu vainīga ir ari Aija, ne vienīgi viņas bijušais
vīrs, kurš pie reizas gan iedzēris, bet citādi bijis
strādīgs un savu amatu labi pratis.

„Ja viņa pati būtu kaut cik saturējusi, tad nebūtu
vis nonākuši līdz tādam plikumam. Tad pašai nebūtu
vis jābrauc pie laulībām ar saņurcītiem katūna
lindraķeļiem,ˮ Pakalniete nobeidza.

— Atpakaļ rati ritēja straujāk. Svinīguma sajūta,
kas no rīta zināmā mērā katru brauciena dalībnieku
bija noskaņojusi nopietnu, tagad bija dzēsta.
Pa priekšu brauca Aizupju Juris, tāpat kā šorīt: tikai
tagad viņa ratos sēdēja ari jaunais vīrs. Juris bija
gribējis, lai laulātais pāris sēž krēslā un viņš uzmetīsies
priekšā, kā kučiers; bet Jānis nebij tā ar mieru,
un viņi kaut kā sasēda. Abi vīrieši ievietojās šaurajā
ratu krēsla un Aija sēdēja vidū, viņiem abiem uz
ceļiem. Groži Jura rokās tagad raustījās straujāk, pātaga
cilājas un plunkšķēja gaisā. Brīžam, kad zirgs
saslējās aulekšos, Jānis apskāva Aijai roku ap vidu
un pievilka viņu cieši sev klāt, kā saturēdams, lai
viņa neizkristu. Bet tai pašā laikā Jura plecs Aijai
piespiedās tik stipri klāt, ka viņa jutās silti ieslēgta


no abām pusēm. Viņa pietvīkusi smaidīja un grieza
savu apaļo, līgsmo seju te uz vienu, te uz otru pusi,
izmezdama skaļus, nenozīmīgus teikumus, kurus pa
pusei aprija ratu rīboņa.

Kad viņi jau bij nokļuvuši pie Pakalniem, izskrēja
pa olnīcu abi Pakalnu puisēni un uzmetās uz
savas droškas, lai pārbrauktu zirgu mājā. Viņi priecīgi
stāstīja, ka savēluši jau lielu sniega vīru.

„Es viņam iedevu rokā savu plinti,ˮ mazais
teica, „jo vecais tēvs gribēja, lai vīrs būtu zaldāts.ˮ

„Mazie blēņdari,ˮ Pakalniete par jokam rājās.
„Tikai nenosaldējiet rokas, tad būs jākāsē.ˮ

Kad Pakalnu zirgs bij aizlaists, Aizupju Juris lielīgi
teica:

„Redzēs, kā manējais aizies, bez neviena zeņķa.ˮ

Viņš sasēja grožus zirgam uz muguras, uzšāva
ar pliķi pa spīdošo gurnu un uzsauca:

„Ej nu mājā, Vaska!ˮ

Un zirgs, rāmiem soļiem, devās pa celiņu uz
braslu, pārbrida upi un uzkāpa atkal krastā.

„Nu var dzīvot, cik ilgi pašam patīk,ˮ Juris, acīm
zirgu aizvadījis, noteica un iegāja istabā.

Tā kā mājā nebija neviena raudzītāja, tad vajadzēja
apmierināties ar aukstām pusdienām. Aija
atvainojās un lūdza viesus baudīt ar parasto joku:

„Nekaunāti s ciemiņi, — godam celts, ne ēšanai.ˮ

Bet pirms sāka ēst, Jāņa māte bija nez no kurienes
izvilkusi skaistu, pašaustu rūtainu vilnas lakatu.
Viņa to uzsedza Aijai ar vārdiem:

„Valkā nu, vedekliņ, vesela un esi pret manu
dēlu tik mīksta, kā šis lakats.ˮ

Aija nosarka līdz ausu galiem. — Viņai nebija
nekā ko pretī dāvināt. Viņa nebij par to nemaz domājusi.
Viņa pateicās un stostījās:

„Es nepaspēju. Es tev kaut ko iesāku, bet nepaspēju.
Laiks bija tik īss... Paldies, māt, simtu paldies.ˮ

Viņa nobučoja vīra māti un tad mīlinājās ar lakata
ielokiem.

Sākumā pie galda valodas negribēja raisīties.


Bet kad glāzīte baltā, stiprā dzēriena bij vairāk reižu
riņķī gājusi, tad mēles kļuva lokanākas.

Pakalns nebija no dzērājiem. Kad viņam plijās
virsū, viņš glāzīti pielika pie lūpām un tikpat pilnu
nolika atpakaļ, aizbildinādamies, ka nedrīkstot vairāk
dzert savas slimās kājas dēļ. Par to jo pamatīgi ieturējās
pārējie trīs vīrieši.

Vecā Balodiene savu vīru vienmēr paturēja acīs
un katru glāzīti, ko viņš iemeta, viņa pavadīja ar
atgādinājumu, ka netiks šovakar mājā. Bet dēls bija
viņa pusē un teica, ka aizbraukšot rītā. Vai tagad
saimniekam kādas steidzamas braukšanas, ka nepiecietīs
zirgu?

„Dzer!ˮ viņš sauca.

Un ari tēva mute piepeši atvērās.

„Ja es dēla kāzās nepiedzertos, es būtu tīrais
nerrs,ˮ viņš teica un garši nosmējās.

Tumsai metoties Pakalni atvadījās. Aija rādīja
bēdīgu vaigu un lūdzās, lai paliekot. Kas tās vairs
būšot par kāzām, ja palikšot tikai trīs vien viesi;
bet Pakalniete, viņai abas rokas kratīdama, aizbildinājās,
ka nekādi nevarot. Tēvs līdz ar vakaru mēdzot
iesnausties un bērni tad paliekot vieni paši. Varot
nobīties, vai ar uguni kaut ko izdarīt.

„Nu, neko darīt.ˮ

Bet tēvs un māte gan netikšot projām.

Pēc ilgas kaulēšanās un pēc pamatīgas pierunāšanas
no visām pusēm, vecais Balodis apmierinājās
un ari māte bija ar mieru palikt līdz rītam. Bet kad
tuvojās jau pusnakts, un vecene gribēja iet gulēt, tēvs
piepeši trūkās augšā.

Bāba, vai tu dulna?!ˮ viņš kliedza un cirta ar
dūri uz galda. „Saimniekam vārds ir dots. Aiziet!ˮ

Viņš cēlās un delverēja laukā.

Dēls tēvu gribēja aizturēt, bet viņš draudēja
visu sadauzīt smalkos miltos, ja nelaidīs vaļā.

Nekas nelīdzēja, — vajadzēja palīdzēt sakārtot
ratus un iejūgt zirgu, kas nebūt nenācās viegli. Tumsā
abi vīrieši meimuroja kā akli, taustījās, klupa un
krita, kopīgiem spēkiem raudzīdami atkal uzcelties.


Kad vecie bija projām, Jānis ienāca istabā, un,
glāžainām acīm, sēdās atkal pie galda. Sev pretī
viņš redzēja Aiju un cieši viņai līdzās kādu bārdainu
vīrieti.

„Dzersim! Šķīstīsim savas dvēseles!

Visi trīs viņi tukšoja glāzi līdz dibenam, rēca aiz
labsajūtas un dziedāja.

Platām, brīnuma pilnām acīm viņos noraudzījās
bērni no savas migas.


VIII.

Jānis pamodās ar briesmīgām galvas sāpēm. Bērni
jau bij augšā. Viņš palūdza dzert, padzērās un atkrita
gultā atpakaļ kā nedzīvs.

Kad pēc kādas stundas otrreiz pamodās, galvas
sāpes bija tikpat stipras, apziņa tomēr jau darbojās.
Viņš apjauda, ka bija gulējis neizģērbies. Ar abām
rokām taustīdamies aizsniedza gultas malas.

Aijas gultā vairs nebij. Tā tad viņa bija jau
augšā.

Viņš strauji piecēlās un ģērbās. Vecais sienas
pulkstens rādīja vienpadsmit.

Bet kad Jānis bija apģērbies un gribēja iet ārā,
tīru gaisu ieelpot, tad, nejauši acis pametis uz skuķu
gultu, starp lupatām ieraudzīja Aijas galvu. Vaļēju
muti viņa tur gulēja, bāla kā līķis.

Viņš negribēja traucēt. Uz pirkstu galiem atstāja
istabu, durvis pēc iespējas klusi atvērdams un aizvērdams.

Bērni bij patlaban apkopuši lopus. Māre, kā lielākā,
bij apmaukusi Aijas tupeles, bet vidējā skraidīja
basām kājām. Mazā, turpretim, tupēja šķūnī uz
siena, kā cālēns, līdz elkoņiem kailās roķeles iemiegusi
savā līkumā un kājeles ar lindraķeļiem apsegusi.

Sniegs, kurš vakar vakarā strauji kusa, tagad
bija apčirkstējis. Tā tad iestājusies ziema.

Jānis uzslavēja bērnus, ka viņi, bez likšanas, sapratuši,
kas darāms. Un lielā lielīgi atteica:

„Mums māte bijusi, nebijusi. Tādās reizās viņa
aizvien sūt visu dienu. Jau gaisma ausa, kad mūs izsvieda
no gultas un pati iekrita. Tā viņa senāk ari,
kad tēvs — —ˮ

„Nevajag sliktu runāt par savu māti,ˮ Jānis viņu
apsauca un gāja, nespēdams nekā domāt.


Sniegs ziemīgi čirkstēja zem zolēm. Drusku
sala un vilka ass vējš no ziemeļiem.

Sarāvies, rokas dziļi bikšu kabatās iespiedis,
Jānis pusskriešus noskrēja līcī, lai būtu mazliet aizvējā,
un, neviena nenovērots, kaut kādi apmierinātu
briesmīgās sāpes, kuras viņa galvu turēja kā dzelzs
stīpās iestīpotu. Viņš gribēja pat nolikties uz upes,
lai nodzertos un apmazgātu pieri, uz kuras tagad spiedās
auksti sviedri.

Te viņa uz zemi vērstais skats ievēroja divējas
tikko kā iemītas pēdas. Viņš tām sekoja.

Tie bija bijuši savādi gājēji. Viņi ātrāk bija dejojuši,
nekā gājuši, jo pēdas, kaut gan cieši kopā, rakstīja
sniegā visbrīnišķīgākās figuras. Izrakstījušas
daždažādus kāšus un līkumus, pēdas beidzot noveda
pie laipas. Un piepeši viņam viss kļuva skaidrs. Līdz
ar to galvas sāpes mazliet aprima un viņš varēja sakarīgi
domāt. — Tur taču Aizupju Juris bij mājā gājis
un Aija viņu bija atvadījusi līdz šejienei. Droši
vien viņš bij tik pillā, ka viņu vajadzēja vest zem
rokas. Un te, pie pašas laipas, sniegs tā bij izmīņāts,
itkā te būtu bijis dejas laukums. Beidzot tomēr vienas
pēdas uzgāja uz laipas. Bet kur palika otras?

Kontroles labad Jānis vēlreiz apskatīja abas līdzteku
pēdas.

Ja. Vienas no tām bija lielas un platas, otras
šaurākas, tievākiem papēžiem.

Apstaigājis nomīņāto vietu, viņš atrada, ka otrs
gājējs skriešus, taisnā linijā, bij uzskrējis atpakaļ
krastā.

Tā tad Aija Juri bija vadījusi.

Nu, tur nebij daudz ko brīnēties. Viņa tomēr mazāk
dzēra. Viņa gribēja vairāk iereibušo viesi novadīt
līdz upei, lai redzētu viņu pārejam pār laipu.

Un kā vēlreiz pārliecināties gribēdams, vai tikai
Juris ticis pāri, viņš atgriezās pie upes un uzgāja uz
laipas.

Ūdens bij cēlies un spēcīgi plūda, gredzenos
griezdamies. Sniega ielokots tas izskatījās melns,


bet bij tik caurspīdīgs, ka varēja redzēt pēdējo akmentiņu
dibenā.

Ja viņš būtu noslīcis, viegli varētu atrast, —
Jānis domāja un gāja nost, jo galva mazliet reiba.

Notvēris sevi pie domām par Jura varbūtīgu noslīkšanu,
kas viņam sagādāja itkā gandarījumu un
klusu prieku, Jānis atcerējās pagājušo nakti. Šo to
viņš vēl atjēdza no kāzu pēdējā posma, kad viņi bija
palikuši trijatā vien un bij sākuši pamatīgi iedzert.
Juris viņu bij mudinājis ar vārdiem: — Pirmo reizi
savā mūžā kāzas dzeri — lai tad iet visa pasaule
riņķī. Aijai atkal vajadzēja dzert tāpēc, ka viņai
otras kāzas. Pirmajās viņa bijusi vēl bērns un varbūt
toreiz prāts vairāk nesies uz saldumiem un deju.
Bet tagad, kur jau kājām rumpi bij ko nest, vajadzēja
tikai sēdēt un iedzert. Pats viņš lēja glāzi pēc glāzes,
sūdzēdamies, ka nu esot jau atradis no dzeršanas. Kad
bijis Krievijā par muižkungu, bijusi muižā degvīna
dedzinātava. Ek, citādi nē, kā skaidru spirtu un ne
mazāk, kā alus glāzi uz reizas. Bij izdzīve, bij ari
darbs. Darba laikā nedabūjis nokāpt no zirga caurām
dienām. Vajadzējis paēst un izgulēties zirga mugurā.
Ik mēneša jaunas bikses. Par nedēļu sēžamā vieta
caura.

„Tev vajadzēja labi izskatīties, kad nokāpj no
zirga,ˮ Aija smējās, un viņš atteica:

„Meitiešiem es patiku.ˮ

Ja, viņi visi trīs bij tik piedzēruši, ka saucās par
tu, apkampās un bučojās bez izšķirības, kas pagadījās
pa tvērienam. — Beidzot Aija bija izdomājusi,
ka kāzas nevarot nodzert bez dejošanas. Viņa vilka
Jāni istabas vidū un viņi dejoja. Telpa bij tik maza,
ka viņi mīdījās uz vietas, pie kam Aija ķērkstošā
balsī, aizelsusies un dažas taktis izlaizdama, vilka
tadu vecu dejas meldiju ar tekstu:

Trīne, Trīne, trin to dunci,
Rūnīsim to raibo runci.

Tad Aija palaida Jāni un pieķērās Jurim. Ilgi,
cieši sakļāvušies, viņi griezās plāna vidū, kā ritenis


ap asi. Tad Aijas rokas atraisījās, viņa iekrita gultā
un tīksmīgi vaidēja, kā piekususi, bet reizā laimīga
par nupat gūto baudu. Juris vēl dažas reizas apgriezās
viens pats, tad, kā Aiju tvarstīdams, iemeimuroja
aizkrāsnī, kur paklupa uz cūku spaiņiem. Jānis
meimuroja, lai viesim palīdzētu uzcelties, bet tika
tikai līdz gultai, kurā bij iekritusi Aija.

Tālāk viņa atmiņa nedarbojās. Pie labākās gribas
viņš nevarēja atcerēties, vai Aija bija vēl gultā,
kad viņš tajā iezvēlās, vai nē. Varbūt, ka Juris spēlēja
tikai komediju. Varbūt, viņš nemaz nebija tik
piedzēries, kā izlikās. Varbūt, ka Aija viņam nebūt
nebija tik vienaldzīga, kā viņš to domāja. Viņam,
visu sirdi saistījušam pie Aijas, tas likās neiespējami;
bet vai tikpat cieši viņas sirds pie viņa sējās, tas bij
jautājums. Savādi, ka tagad, kur Aija viņam bija pielaulāta,
viņa sirdī sāka iezagties šaubas par to, vai
tikai viņa viņu mīl, vai tikai viņa būs viņam uzticīga,
kā to vakar pie altāra ar muti bija solījusi. — Nē, tur
nebij šaubām vietas. Tāda viņa nebūs. Vai tad gadiem
ilgi sirds būs kvēlojusi, tiekdamās pēc mīlama
cilvēka, lai beidzot pret to atsistos kā pret aukstu
sienu?

Viņš paātrināja soļus. Viņam bija piepeši sirds
smaga kļuvusi, iedomājoties, ka jauno pāri parasti
modina ar muziku un dziesmām. Bet viņi saņēma savu
pirmdienu ar visnejaukākām paģirām, katrs savā gultā,
nakti kā murgos pārlaiduši, kā velna riju izkūluši.

Kaut gan galva Jānim vēl arvien nejauki kremtoši
sāpēja, kāds viegls sajūsmas vilnis viņu tomēr
nesa uz istabu. Viņš gribēja ar skūpstu uzmodināt
Aiju un apsveikt viņu kā savu sievu ar vislaipnākiem
vārdiem. Bet kad viņš ienāca istabā, Aija jau bij
nomodā.

„Kur tu bizo?ˮ viņa dusmīgi jautāja. „Nav ne
kas dzert padod. Diez, kur velns tos meitēnus aiznesis.
Tu vari viens te vai nobeigties.ˮ

To teikusi, Aija aizgrieza galvu uz sienu un smagi
vaidēja. Jānis dzesēja ar savu nosalušo roku viņas
karsto pieri un mierināja vārdiem, cik labi varēdams:


„Aija, mana mīļā, mazā Aija, — tā jau nav nekāda
ilgstoša slimība. Ari man sāp galva. Mēs šodien
esam vienlīdz slimi, kā tas ari vīram un sievai piederas.
Bet tu redzēsi, — rītu mēs būsim spirgti un
veseli, un sāksim savu jauno dzīvi ar pavisam citādu
sparu, kā līdz šim. Ar mīlestību sāktai dzīvei taču
vajag būt svētīgai visos virzienos. Vai nē, mana
sirdsmīļā?ˮ

„Liec mieru!ˮ Aija ar mokām izgrūda, pēkšņi
sizdamās uz šo pusi. „Es vemšu.ˮ

Un sāka ākstīties.


IX.

Uz vakaru norima vējš. Bālgani zilas mākoņu
starpas, kuras sāka parādīties jau ap pusdienas laiku,
plētās aizvien platākas, līdz beidzot pie debesīm nebija
neviena mākonīša. Kā vienīgais debesu rotājums,
rieta pusē, maigi mirdzēja tikko saskatāms jauns mēnesis,
ar niecīgo spožumu vēl nespēdams apslēpt savu
ripu. Pieņēmās aukstums, un ūdeņi mazākās masās
pārklājās ar ledu.

Lietodami dažādus līdzekļus, gan aukstu ūdeni,
gan tīru āra gaisu, gan to pašu degvīnu, no kuriem pēdējais
bij izrādījies par visderīgāko, Jānis un Aija bij
tik tālu tikuši, ka saulei sārti rietot sēdēja pie galda un
ēda vakariņas, kuras, pēc sava satura un daudzpusības,
varēja būt vēl pilnīgs kāzu mielasts.

Bērni pagājušā naktī bija diezgan vārguši. Nu
tie jau maigi gulēja savā platajā gultā. No jaunā tēva
un mātes mierīgajām sarunām viņiem nebija nekā ko
ievērot un, tikuši gultā, viņi tūlīt šņāca dziļā miegā.

„Bērni pasaluši,ˮ Jānis teica. „Tā taču nevar
viņus laist, skraidīt basām kājām uz stalli un uz upi.
Jānopērk ādas kāda mala un jāuztaisa pastaliņas.ˮ

„Lai norūdās. Vai mēs savā laikā citādi gājām?
— Tomēr, svētdienām un svētkiem labi būtu. Tā kārtīgāk
izskatās. Būs jānoada zeķes. No pērnajām jau
tikai stulmi vien vairs atlikušies. Pastalas, ko pastalas,
— tās godam; bet kad iesi mežā, kā solies,
varēsi lūkus saplēst. Diez, vai māki vīzes pīt?ˮ

„To gan nē. Kur es augu, nebij tuvumā liepu
mežu. Bet ziemā lūkus plēst vis nevarēs.ˮ

„Par kurpēm jau vairs nav ko domāt. Tās, kas
vēl turas, jāpataupa baznīcai un tirgum. Ari mums
būs jāstaigā ar sumpurnēm; jo tikai sumpurnes es
māku pīt. Būtu nelaiķis dzīvs, tad jau gan bērniem
butu kurpītes kājā —ˮ


Aija aprāvās, atģizdamās, ka izrunājusies aplam.
Un kā izteikto labot gribēdama, viņa turpināja:

„Ak jau, — gājām basi ari tad. Kad bija kurpes,
nebij zeķu, kad bija zeķes, nebij kurpju. Vai man atlika
laiks ar tādiem niekiem ņemties? Nu jau gan
būs jāsāk piespiest meiteņus. Lai Zenta ko, bet Māre
— pirmā adītāja. Ienāks žīds, — tūlīt nopirkšu adāmās
adatiņas. Vilnas man vajag būt kādai mārciņai
no aizpērnā gada, kad aitas turēju, tik jāsakārš un
jāsavērpj.ˮ

Viņiem tā runājoties, piepeši kaut kas norībēja,
itkā pie sliekšņa kājas kāds nodauzītu. Viņi satrūkās
un raudzījās viens otrā. Bet tai pašā brīdī vērās jau
durvis un tajās parādījās Aizupju Jura bārdainā galva.

„Atkāzas dzer!ˮ viņš labvakara vietā sauca un
apsēdās galda galā rokas berzēdams.

„Vai auksts?ˮ Aija prasīja.

„Salst. Nu, es domāju, šī ziema gan vairs nebrauks
nost.ˮ

Bet kā Juris mājā ticis?

Haha! Kūleņu kūleņiem, līkumlīkumiem. Bet
kad šorīt uzmodies, tad bijis pats savā gultā.

„Bet es pamodos skuķu gultā, un skaidri zinu, ka
apgūlos savā,ˮ Aija smējās.

Jānis jautājoši viņā paskatījās. Viņa mazliet aprāvās,
bet tūlīt saņēmās un, cieši viņam acīs skatīdamās,
vaicāja:

„Vai tā nebij?ˮ

„Bet, man šķiet, tu pa priekšu Juri aizvadīji.ˮ

Pirmo reizi šodien Aijas vaigos ieradās asinis,
kas vakara krēslā viņas seju padarīja pavisam tumšu.
Sava neziņā ko atbildēt, viņa griezās pie Jura un plecus
raustīdama teica:

„To nu gan es neatceros. Vai es patiesi būtu tevi
vadījusi?ˮ

„Kas tur ļauns?ˮ Jānis, kā izlīdzināšanas vēlēdamies,
teica. „Es pats to būtu darījis, ja nebūtu bijis
ieņēmis par daudz. Vismaz būtu pārlaidis pāri upei.ˮ

„Tāds ūdens ir nolādēts elements,ˮ Juris pavisam
traģiskā balsī teica, izmezdams pasniegto degvīna


glāzi. „Tu sēdi uz upes krasta, vai stāvi uz
laipas, esi jauns, spēcīgs un prieka pilns cilvēks; bet
ja tev misas, slīd kāja vai galvā kaut kas iemetas,
— tu krīti un piecās minūtēs, nieka piecās minūtēs
tu esi laukā no pasaules. Tā, mīļā Balodien un mīļais
Balod. Jūs laikam vēl nezināsiet, ka pagājušā naktī
noslīcis viens cilvēks.ˮ

„Dievs, Kungs!ˮ Aija iesaucās un saķēra Jura
piedurkni. „Kas tad? Kur? Vai pie mūsu laipas?ˮ

„Nē. Pavisam kur citur. Mans brālis šodien
bija pagasta mājā un tur pienesta ziņa. Balodi tā sevišķi
var interesēt.ˮ

„Tad sakiet jele!ˮ Jānis, kaut ko nojauzdams,
dvesa.

Viņam šķita, ka atbildi jau dzirdējis, bet gribēja,
lai to jo nežēlīgi vēl reiz atkārto Jura lūpas. Un Juris
pret viņu pagriezies teica:

„Tā ir kāda jauna meita, Rados, ar kuru jūs visu
vasaru cerējušies.ˮ

Aijas saspīlētā interese acīm redzot atslāba.

„Ak tā!ˮ viņa vienkārši iesaucās.

Labu brīdi viņi visi sēdēja pavisam klusi, tad
Aija, glāzi pildīdama, vīriešus kā no miega modinādama,
dzestri teica:

„Ko meklē, to atrod. Dzersim!ˮ

Viņa stūma glāzi Jānim tuvāk, vērdamās Jurī un
sacīdama:

„Taisnība jau ir, ka brūte bijusi.ˮ

Jānis gribēja ko teikt, bet viņam tikai lūpas raustījās.
Viņš nevarēja izdabūt ne vārda. Kungstēdams,
kā ievainots kustonis, viņš izskrēja laukā.

Viņš nejuta zemes zem sevis, nejuta savu soļu
dimdoņas uz sasalušā lauka, nemanīja aukstuma, kurš
ķeras pie basajām rokām un apņēma kailo galvu.
Viņš neapjauda, kurp kājas viņu nes. Bet kad mazliet
bija atjēdzies, tad redzēja, ka atradās turpat mājiņas
tuvumā. Kā virvē piesiets zirgs viņš neizprotamā
kārta bija riņķojis ap Aijas būdu.

Kas tad bija noticis?

Ak ja, — Ieva bija mirusi.


Nejauši Jāņa ceļi saliecās, viņš nokrita sniegā un
ar visu sirdi noskaitīja tēvareizi.

Viņš nejutās vainīgs pie Ievas nāves un tomēr
bija slepkava. Vienalga, vai viņa mirstot viņu svētījusi
vai nolādējusi, viņa dzīvei nu bija uzspiests nelaimes
zīmogs. Vai nu viņš varēs rītos vairs celties
ar gaišu prieku sirdī un vakarā gulties mierā ar nodzīvoto
dienu? Vai pastāvīgi viņa prieka kausā nepilēs
rūgti pilieni? Vēl vasarīgi mierīgas bija tās
dienas, kad viņš bij kopā ar nelaikā aizgājušo. Kas
zina, kāda nu būs šī ziema?

Atkal viņš bija piegājis savai būdai tik tuvu, ka
dzirdēja zemas balsis bubinām tur iekšā. Viņam apskrēja
dusmas. Vēl šis neģēlīgais ziņnesis nebij aizgājis!

Neraugoties uz ātro iešanu, Jānis bij tā nosalis,
ka zobi klabēja, kad viņš ienāca atpakaļ istabā. Bija
jau tik tumšs, ka logus tikko varēja saredzēt.

Tiklīdz viņš bij iekšā, aiz viņa vērās durvis un
pa tām steigšus izlavījās Juris, bez ardievām, kā
ienācis.

Ja Jānis būtu varējis aptvert apkārtni, un ja
tumsa nebūtu bijusi tik bieza, tad viņš būtu redzējis,
ka pudelē uz galda nebij vairs ne piliena degvīna. To
bij itin mierīgi iztukšojis vēlais viesis, kopā ar Aiju,
kura nu gribēja pamatīgi izrunāties.

„Viņš man teic sprediķus par mīlestību. Te tev
nu bij tava mīlestība. Kur mīlestība, tur ari uzticība.
Bet cik man uzticīgs tāds vīrs, kurš izdzirdis, ka
kāda meita sarijusies vairāk ūdens nekā vajadzīgs,
sasit kājas un sāk bizot? Viņš mani, savu tikko vakar
pielaulātu sievu, nakts laikā pamet sveša, iereibuša
vīrieša varā. Nemēģini tu man iestāstīt, ka tev ar
viņu nekas tuvāks nav bijis. Bez iemesla jau upē nelēks.
To tu vari iestāstīt citam, ne man.ˮ

Jānis sēdēja uz gultas malas, sastindzis no aukstuma
un no jūtu pārmērīga saviļņojuma. Aija piegāja
un nosēdās viņam līdzās. Labu bridi viņa klusēja,
kā atbildes gaidīdama, bet kad tā nenāca, tad ar
dusmām prasīja:


„Vai tev nav mēles mutē, ka tu nekā nesaki?ˮ

Viņam nebija ko atbildēt.

„Nu, kad esi mēms, tad liecies gulēt. Rīts bus
gudrāks nekā vakars.ˮ

Viņa asām kustībām novilka viņam svārkus, norāva
apavu un lika līst zem segas. Jānis paklausīgi
atsvabinājās no pārējiem apģērba gabaliem un apgulās.
Jāni apsegudi, Aija pati noģērbās un sekoja
vīram.

Gultā viņas vārdi pieņēma maigāku noskaņu. Nu
viņa vairs neuzbruka, nu viņa nāca ar cietējas sievas
pārmetumiem. Cieši pieglauzdamās viņa čukstoši, kā
asaras valdīdama, elsoja:

„Nu būtu pirmā kāzu nakts, kur mēs guļam kopā
kā vīrs un sieva; bet tu esi pilnīgi kā koka gabals.
Vai tu man pieliec rokas, vai saki kādu laipnu
vārdu?ˮ

Viņa sameklēja viņa roku un aplika sev ap vidu,
bet šī roka tur gulēja kā bez dzīvības, smaga un
auksta. Aija tiecās ar lūpām aizsniegt viņa muti.
Tad pēkšņi Jānis viņu atgrūda un aizgriezās.

Nu ari Aijai pietika. Viņa tikpat strauji pagrieza
viņam muguru un noteica:

„Pagaidi putniņ, — gan mēs tevi izmācīsim!ˮ

Pēc tam viņa nebilda vairs ne vārda, kaut gan
abi viņi ilgi valstījās bez miega.

Un Jānim atkal likās, ka viņš dzird veco Galdari
trinām savu kurpnieka duncīti.


X.

Kad Jānis pamodās, bija pilnīgi tumšs, bet viņam
šķita, ka ir jau rīts. Viņš piegriezās Aijai un, pa paradumam
aplicis roku ap vidu, pievilka viņu sev klāt.
Viņa nepretojās, tomēr izlikās auksta un neatsaucīga.
Kā ar miegu cīnīdamās, viņa tikai ņurdēja, kad
Jānis gribēja uzsākt sarunu. — Nekas neatlika, kā
palikt vienam ar savām domām, kaut gan sirds lūgtin
lūdzās Aijas laipnības un līdzdalības.

Patiesībā bija vēl pats nakts vidus un Jānim, savām
domu straumēm sekojot, likās, ka diena nemaz
vairs neausīs, ka mūžs būs jānovārgo bez gaismas.
— Ak skaistais mīlas laiks, kā tas bij aizgājis viņam
garām, pilnā mērā neizbaudīts...

Vispirms viņa joņojošās domas noveda viņu
agrās jaunības vasarā, kad viņš, Aijas skaistuma apreibināts,
bija slims aiz mīlas. Bet viņas pretmīlestība
toreiz viņam paspīdēja tikai retumis, kā nejaušs
saules stars apmākušā dienā. Visa šī vasara bij tik
pārpilna sāpju un skumju, ka to varēja pārciest vienīgi
ar dažādām pašapmānīšanām. Viņam tagad, par visu
to domājot, pārskrēja drebuli, kad atcerējās Aijas aizbraukšanu
un to dienu tukšumu pēc viņas kāzām.

Ja viņam kā zēnam bija paticis raudzīties meitenes
un savā sirdī aizvien kādu iecerēt sev, tad pēc
sastapšanās ar Aiju tas nekad vairs nenotika.

Kādi tad bij Rīgā nodzīvotie gadi?

Darbs un atkal darbs. Un atpūtā grāmata viņa
vienīgā draudzene, ja negribēja atcerēties dzērumā
palaistos brīžus. Viņam nāca prātā siltas vasaras
svētdienas, kad gandrīz ik pievakari pavadīja kādā
dārzā uz sola. Tad bieži grāmata gulēja klēpī, ar
iemiegtu pirkstu lasāmā vietā, un acis saņēma un aizvadīja
garām ejošos. Cik visa pasaule tad viņam


šķita skaista un priecīga. Kur palika vecums, slimības
un bēdas?

Tās bija iesprostotas četrās sienās, patversmēs,
slimnicu mūros. Nabagi, kuri kaut kur pieplakuši
stiepa rokas pēc dāvanām, nebija tie nabagākie un
nespēja ļaužu omulību traucēt. Simtiem skaistu pārīšu
viņš bija redzējis. — Jauneklis gaišām vai tumšām
ūsiņām. Galvā jauna platmale. Krūšu kabatā
krāsains lakatiņš. Dzeltenas kurpes, tik tīras, ka ar
tām pat pa galda virsu varētu staigāt. Viņai salmu
cepure ar puķēm. Sprogas gar vaigiem. Līdz caurspīdīgumam
plāna kleitiņa, dziļu kakla izgriezumu,
kurā skaisti iegulies mazs zelta medaljons. Baltas
zeķes un tikpat baltas kurpītes. — Viņam garām
gāja meičas, pa divas, trīs, saķērušās elkoņos. Jautri
triekdamas viņas meta uz visām pusēm aicinošus
skatus. Viņam vajadzēja tikai pacelties, sisties klātu
un iepazīties. Uz citu svētdienu jau viņš būtu varējis
iet zem rokas ar skaistāko no tām. Bet viņam nebija
ne mazākās vēlēšanās to darīt. Viņš jutās ārpus šīs
viļņojošās pasaules. Sēdēja, iegrimis vienaldzīgā aplūkošanā,
un ar to viņam pietika.

Pagājušā vasarā viņu kāds labs vai ļauns gars
bij saistījis ar Ievu. Bet vai viņš visu laiku viņu nebij
vairāk stūmis nost, nekā vilcis pie sevis?

Mazā, mīlas apgarotā Olga!

Viņam bija tik daudzas un dažādas varbūtības, ka
savu likteni saistīt ar tiešām mīļa un mīloša cilvēka
likteni, bet viņam nebija ne mazākās vēlēšanās klausīties
visu šo sieviešu vilinājumos.

Un tagad?

Te nu gulēja viņa sirds ilgojums, — samērā vecs,
garīgi truls un viņu tikpat maz ievērojošs radījums ka
citkārt, kad viņš vēl nevarēja nekādas ievērības
prasīt.

Par visu viņš bij domājis ar lielu vienaldzību. Pat
Ievas nāve viņā bija modinājusi vienīgi skumju noskaņu;
bet tagad, apcerot Aijas izturēšanos, sirds tik
stipri sažņaudzās, ka viņš sāka balsī raudāt. Gadiem
ilgi krājušās asaras nu reiz bija izrāvušas ceļu un


plūda. Nebija ari nekādas vajadzības tās vadīt. Viņš
jutās viens, neraugoties uz to, ka roka turēja apņemtu
sievieti, kurai vajadzēja viņu saprast un mīlēt. —
Kaut būtu ātrāk nācis rīts un viņu atpestījis.

Jāņa raudas uzmodināja Aiju. Brīdi viņa itkā
vēroja, kas te varētu būt noticis, tad ātri apsviedās
uz viņa pusi un teica:

„Tu ālējies te visu nakti, itkā rītu būtu svētdiena.ˮ

Uz to Jānis nekā nevarēja atbildēt. Šie pārmetošie
vārdi nevarēja noderēt ari kā mierinājums. Viņš
ļāva joprojām savām jūtām vaļu. Aijai aizvien jo vairāk
klātu vilkdamies, ar abām rokām viņu gandrīz
žņaugdams, viņš rēca kā ievainots zvērs, tik stipri,
ka uzmodās bērni un mazā sāka raudāt.

Tas Jānim lika atjēgties.

Aija vispirms apsauca bērnu, tad, ar vienu roku
Jāņa matus atglaudīdama no karstās pieres, sāka viņu
mierināt un kaunināt.

„Nesaki nekā,ˮ viņa teica. „Kas noticis, noticis.
Mēs nevaram ne mazāko nieciņu pārgrozīt citādi, kas
reizi noticis, ne vēl miroņus uzcelt. Lai cik tev viņas
žēl, saņemies un nesi savu krustu kā vīrs. Man pašai
tas viss ir bijis un pagājis.ˮ

„Aija,ˮ Jānis aiz uzbudinājuma raustīdamies
dvesa, „mīļā Aija, — saki, vai tu mani kaut mazu
drusciņu mīli?ˮ

Viņa pieglaudās viņam pēc iespējas maigi un atbildēja:

„Ja es tevis nebūtu mīlējusi, vai tad kāds mani
būtu varējis piespiest tevi ņemt?ˮ

„Un tu būsi man tikpat uzticīga, kā es tev?ˮ

„Tādas prasības uzstāda tikai veci vīri jaunām
sievām. Ko mēs, tā sacīt, divi atraitņi, varam viens
no otra prasīt? Kas uz mani, tādu veceni, vairs acis
metīs? Vīram aizvien paliek vīra tiesa. Bet jums
jau nekad nav gana. Kad jūs mīl, jūs prasiet uzticību,
esi uzticīga — jums vajag padevības, līdz suņa stāvoklim.
Tik tālu mani būtu nodzinis uz leju nelaiķis
Galdars, ja nebūtu gadījušies labi ļaudis, kas man, nepiedzīvojušam


skuķim, piedod labu padomu. Hehe,
— kas nu tev ko prasīt pēc uzticības, kur tu esi par
mani jaunāks. Vai es no tevis ko prasu? Tev Rīga
aiz muguras. Tev tepat pagājušā vasara tikko beigusies...
Vai es ko saku? Apmierinies. Nerausties
vairs. Nesāpini savu sirdi. Ņem no sievas savu
vīra tiesu. Ņem to pēc iespējas bieži, un tev nebūs
iemesla sūdzēties par viņas neuzticību. Tikai pamestas
un neievērotas sievas rauga vīram atriebt ar neuzticību.
Bet nu vairs neviena šņuksta, nevienas asaras!ˮ

Viņa izslaucīja ar delnu Jānim acis un smējās, vēlēdamās
iekustināt ari Jāni uz smiešanos. Līdz
smiekliem bija tālu, bet viņu pārņēma gurda miera
sajūta. Viņš silti Aiju noskūpstīja un teica:

„Tas bija tikai mazs atdrēģis, ziemas pirmajā
spalgumā.ˮ

Logus jau gaismoja rīts, un viņi, kā atpūzdamies,
sāka runāt par nākošās dienas gaitām.


XI.

Tā kā sniegs nebij dziļš, tad Jānis ikdienas dažas
stundas strādāja pie malkas un pie žagariem. Viņš
gāja uz līci un griezās atpakaļ ar lielu nastu sausānu,
īsākus kokus viņš lika uz muguras, bet garākos vilka
pa sniegu, kas gāja vieglāk. Tā kā saimniecībā nepieciešamas
bij ragaviņas, tad viņš gribēja tās uztaisīt
pēc iespējas ātrāk, lai varētu lietot ari pie žagaru
vešanas. Uz krāsns jau kalta skaisti noliektas
baltā kārkla slieces. Kaut gan Jānis nebij galdnieka
darbu mācījies, viņam tomēr uz to bija dāvanas un
viņš būtu varējis pagatavot visu, kas vien viņu saimniecībā
vajadzīgs, ja būtu bijušas tikai lietas un skrūvbeņķis.
Kad Jānis pagura no koku vilkšanas, tad stājās
pie gubas, cirta, skaldīja un krāva līdzenās grēdās,
kuras auga aizvien augstākas un garākas. Pie
šī tīri mašinalā darba viņa domas varēja svabadi darboties.
Un cik tas bija savādi, ka viņš savām domām
nevarēja vairs piedot gaitu. Tās nāca pašas pēc savas
kārtības. Senāk viņš varēja tās virzīt kurp gribēja,
nu tās uzmācās un neatkāpās pat tad, kad pienāca
Aija vai bērni. Šo domu loks pie tam bij kļuvis
šaurs un bēdīgs. Viņas pinās vienīgi pa pēdējām dienām,
kā pa dzeļošiem krūmiem, un nevarēja vien izpīties.
Kas tikai nebija piedzīvots šajās nedaudzajās
dienās! Gatavošanās uz kāzām. Runas un pārrunas.
Visasākā nabadzības sajūta gatavojoties uz godu.
Bēdīgais brauciens uz baznīcu. Vakarā nežēlīgā piedzeršanās
un apkaunojošā dejošana. Aija vada Juri.
Briesmīgās paģiras. Ieva. Nelaimīgā Ieva! — Kaut
gan cilvēks, kurš visas zemes nastas nolicis, nebūt
vairs nava nelaimīgs, tad tomēr pie domām par Ievu
sirds viņam aizvien smagi sažņaudzās un cirvis rokā
kļuva tik smags, ka tikai ar lielu piespiešanos varēja
to pacelt. Ieva tomēr nebija tas galvenais, kas visvairāk


Jāni kremta, bij nojauta, ka viņa mīlestība izstaro
tukšumā. To viņš redzēja no Aijas katra vārda,
no viņas gaitas, no viņas gulšanās un celšanās. Tur
nebija ne mazākās mīlas noskaņas. Vai viņa nāca
iekšā vai gāja ārā, — aizvien viņas niecīgie darbi aizņēma
visu viņas uzmanību. Priekš viņa viņai neatlika
laika ne acis uzmest, ne pasmaidīt. Tas pats pie
galda. Vai viņi kādreiz bija pajokojuši ar bērniem,
vai pasmējušies? Viņa tikai koda un strēba, itkā kaut
kur steigdamās, un cītīgi uzmanīja, lai nepalaistu kādu
no meitenēm nenorātu, ja ta bāza mutē karoti par
dziļi vai aplēja galdu, vai drupināja maizi. Viņa nekautrējās
vienu otru piezīmi pie gadījuma izteikt ari
viņam, aizvien piemetinot:

„Tev, kā pilsētā dzīvojušam, gan vajadzēja prast
uzvesties.ˮ

Pie tam pati viņa ik reizas nodarīja visus tos pašus
grēkus, par kuriem rāja bērnus un viņu. Likās,
ka viņa tikai tīšām bija izvēlējusies šo dzestro, ar
vieglām dusmām vienoto sarunas veidu, lai nebūtu
jāpasaka kāda laipnība. Un vajadzēja tikai iedrošināties
kādam no bērniem muti palaist un runāt kādu
vārdu pretī, kad dabūja ar karoti pa zobiem tā, ka
asinis izsprāga no lūpām. Jānis vēroja ar sāpēm
sirdī šo audzināšanu; bet kaut ko sacīt viņš nedrīkstēja.
Aija viņam šādā gadījumā reiz bij īsi un skaidri
pateikusi, ka tie ir viņas un ne viņa bērni, un ka viņa
no tiem grib izaudzināt cilvēkus, ne zvērus. Ar lielu
rūgtumu viņam nācās ari vērot, ka Aija visādi raudzīja
bērnus no viņa atturēt, lai tie tikai viņu neiemīļotu.

„Kas tu viņiem par tēvu. Tas tak nevar būt, ka
cita vīrieša bērnus tu varētu mīlēt. Neizliecies un
nespēle nekādus kumēdiņus.ˮ

Viņa bieži vien to teica bērniem dzirdot, kad Jānis
kādu no meitenēm apglaudīja vai mazo paņēma
klēpī.

Cik bēdīgi ir mīlestību izstarot tukšumā, Jānis
domāja. — Kas būtu saule bez zemes? Tā viņas
gaismas un siltuma daļa, kas aizslīd bezgalībā, ir mirusi.


Dzīvību rada vienīgi tas samērā niecīgais staru
klēpītis, kas salūzt pret mūsu zemi, un ari tikai zināmā
attālumā. Kā tad uzzied puķes un kā priecājas
katra dzīvība, kad parādās saules vaigs, kaut uz mazu
brīdi.

Cik tas ir pavisam citādi, Jānis darbā apstājies
domāja. — Dzejnieki dzied: Mīļā saule! Saule nāk
ar savu mīlu, skūpstīt zemes salto vaigu... Vislielākā
aplamība, tā sacīt. Zeme nekā nejūt. Tāpat
saule nekā nejūt. Tie esam mēs, cilvēki, kukaiņi,
stādi, kam kņud no viņas gaismas un siltuma. Ak,
es visus šos gadus esmu staigājis, Aijas spožuma notālēm
apstarots, un nu, kad esmu viņai gluži tuvu,
nu šī staru auglība zūd. Es esmu uztvēris viņas bezjūtīgo
starojumu, kā zeme uztver saules izverdumus,
tos maigus darīdama ar saviem izgarojumiem. Bez
tiem saules stari būtu dedzinoši, bet nesildītu. Un
vai saulei nav viss viena alga, vai kāds dzejnieks
viņai slavas dziesmu dzied, vai kurmis savā alā viņu
īgni lād. Tāpat es ar savu mīlu velti Aijai uzbāžos.
Un tomēr, — mēs tak esam cilvēki vien ... Varbūt
tas tikai apstākļu radīts dzestrums. Aijai ir visu laiku
bijusi sava dzīve. Viņa tajā ir ieaugusi kā stāds vājā
zemē, panīcis un zināmā mērā kropls. Tomēr nav sacīts,
ka pie rūpīgas kopšanas tas nevarētu atzelt.

Iedomas, ka Aija varētu viņu tikpat stipri mīlēt,
kā viņš viņu, deva jaunus spēkus. Darbs tādās
reizās veicās ar divkāršu šķirību, un viņa gādība sniedzās
tālu uz priekšu.

Bija jau aizdzīvots līdz trešdienai. Jānis patlaban
strādāja pie malkas, kad viņam padeva dievpalīgu
Pakalniete. Tā ka ātri vajadzēja steigties
mājā, tad viņa, tīdama no baltas drēbes dzeltenu
kviešu maizes kukulīti, teica:

„Tas bērniem. Es iekšā nemaz neiešu. Mums
ir ziņa braukt uz bērēm. Jūs jau zināsiet, kur un kas
tur miris. Un mirējas vēlēšanās bijusi —ˮ.

Viešņu pamanījusi, Aija iznāca no istabiņas un
stāstītajai pārrāva pavedienu ar savu apsveicināšanos
un aicinājumu istabā.


Jānis sniedza Aijai saņemto kukuli. Viņa tūlīt
lauza, bāza mutē un slavēja gardo maizīti.

Pakalniete, mudināta ieiet, tomēr atteicās. Valodu
viņa nogrieza vairāk uz maizi. Viņi tikko vakar
saņēmuši aicinājumu. Pa nakti iznācis cept. Nevarējusi
agrāk nekādi atnākt, ne bērnus atsūtīt, jo tie
tādi apsaldējušies.

„Tad jūs taisāties uz bērēm?ˮ Aija mazliet nopietnāk
vaicāja.

„Ja.ˮ

„Kas nu gājēja cilvēkam par bērēm? Tomēr
jums tur māte.ˮ

„Vīrs ari reiz grib tur paciemoties. Pie bērniem
atnāks Leju Ieva. Tad nu es atskrēju pateikt, — varbūt,
ka jūsu vīrs gribētu braukt...ˮ

Jānis pacēla savas zilās acis uz Aiju, itkā vaicādams,
ko tādā gadījumā lai dara.

Aija saņēma viņa skatu ar ilgu apmulsumu, tad
no viņas krūtīm izvēlās liels smieklu kamols.

„Kas par savedēju!ˮ viņa pret Pakalnieti pagriezusies
iesaucās. Un tad zobgalīgi, bet aiz dusmām
trīcošā balsī turpināja: „Zināms, viņam jābrauc. Ko
tad ļaudis sacīs, kad bērēs nebūs brūtgāna.ˮ

Jānim sakāpa asaras acīs. Brīdi viņš nevarēja
izteikt ne vārda. Beidzot viņš tiktāl saņēmās, ka izdabūja
pār lūpām:

„Paldies. Es nebraukšu.ˮ


XII.

Jānim likās, ka atteikdamies braukt uz Ievas bērēm
viņš nesis lielu upuri. Šo viņa soli Aijai vajadzēja
novērtēt un atzīt. Bet notika pretējais. Nepagāja
neviena diena bez pārmetumiem.

Jānis bij sācis Aijai, sev, kā ari visiem skuķiem
taisīt koka tupeles. Jau priekš kāzām viņš bij nocirtis
pusnokaltušu vītolu un aptēsis, lai izkalst. Nu viņš
dienām, kad laiks bij slikts, un vakaros pie mazas
austiņas lampiņas grieza un greba šos tupeļu kokus.
Meitenes ar labpatiku noraudzījās viņa darbā un uzmācās
ar jautājumiem, kurš pāris kurai būs, jo aptēstie
koki viņām šķita visām viena lieluma. Aija
turpretim izturējās pret šo Jāņa darbu pavisam nicinoši.

„Tev ir aptrūcis ko darīt,ˮ viņa teica, „ka blēņojies.
Labāk tad nopērc pastalas, ja esi bagātnieks.
Vēl kājas bērni izlauzīs. Par sevi jau es nerunāju.
Par mani tu gādā mazāk, nekā par šīm vecajām
ēkām. Tu esi saglābis stalli un šķūni, esi savijis kā
ligzdu šo istabu. Bet ko tu manis labā esi darījis?
Es toreiz domāju, kad gāji uz bodi, — sak redzēs, ko
viņš man atnesīs uz kāzām. Kaut galvas lakatiņu
būtu nopircis. Nauda taču bija. Bet kad pa galvu
maisās cita, kas tad atcerēsies sievu?ˮ

„Tu, Aija, runā aplam. Kas tad man toreiz maisījās
pa galvu? Un ari tagad, — vienīgi šausmīgā
nelaime mani nospiež. Bet pagaidi, — laiks visus
nelīdzenumus piepilda. Kokiem upmalā līdz otram
pavasaram aizdzīst ledus brāzumi, grāvji laukos un
pļavās pieslīgst. Kāda tad izskatītos cilvēka sirds,
ja viņai visas rētas paliktu vaļā...ˮ

Aija gandrīz nekā nestrādāja. Tā kā Jānis aizvien
bija mājā, tad viņam vajadzēja ūdeni sanest,
uguni sakurt, lopus apkopt. Ja meitenes nebūtu istabiņu


slaucījušas un sestdienās mazgājušas galdu un
logus, varbūt ari to viņam būtu vajadzējis darīt. Aija
tikai maizi izcepa un izvārīja ēdienu. Lielu melnu
pavārnīcu turēdama, rokas pakrūtē sakrustojusi, viņa
stāvēja pie plītes un rājās ar skuķiem, kuri nevarēja
viņai pa prātam plītē iebāzt žagarus. Kad pusdiena
bij paēsta, Aija sacīja:

„Nu drusku jāatpūšas,ˮ un likās gulēt.

Bērniem tad vajadzēja sarunāties čukstoši, un
Jānis nedrīkstēja dauzīties.

No sākuma Jānis izteica brīnēšanos par Aijas
lielo miegu, lai nebūtu tieši jāsaka, ka ziemas laikā
dienas vidu gulēt neklājas. Un Aija atbildēja:

„Ja pie tik slikta ēdiena es vēl kavēšu miegu,
tad var pavisam izdilt.ˮ

Viņai bija taisnība, kaut gan Jānim šķita, ka mazliet
padilt Aijai nebūtu bijis par ļaunu.

Bezdarbībā Aija bija iegrimusi tādā mērā, ka necieta
ari, ja Jānis strādāja. Ja viņš bij laukā, viņa
bieži sauca viņu iekšā, kaut kāda nieka dēļ; bet ja ko
darīja istabā, tad neviens darbs nebij diezgan svarīgs.
Aizvien viņš tikai blēņojās.

„Tad jau labāk būtu gulējis un atpūties, un pamīļojis
sievu,ˮ viņa teica. „Ik vārda galā liela mīlestība,
bet kad tā jāparāda, tad tik skops un darba aizņemts,
ka tev tikai jāstāv un jālaizās, kā kaķim pie apsieta
tauku poda. Kāda iedoma: nu viņš taisīs pieci pāri
koka tupeļu! Tad jau labāk būtu grebis karotes un
nesis pārdot.ˮ

Jānis jau bij pieradis pie tamlīdzīgiem pārmetumiem.
Viņš uz tiem reaģēja apmēram tādā veidā, kā
bieži sists zirgs, kurš uz katru pātagas cirtienu tikko
manāmi pamet ar asti, itkā no mušām atgaiņāties gribēdams.
Kad Aija ieminējās par karošu grebšanu,
Jānis viņas zobošanos pārvērta nopietnā padomā un,
dienu nostaigājis pa Aizupju ganībām, vakarā pārnesa
kuli resnu paegļu, no kuriem sāka iztēst karotes.
Nu Aija viņu kaunināja. — Tas esot tikai nespējnieku
ubagu darbs. Ko tad ļaudis teikšot, kad dabūšot


zināt, ka viņas vīrs karotes grebjot. Cik zemu
kritusi sieva! No kurpnieka līdz karošu meistaram.

Kad zirgu pārmērīgi bieži biksta, viņš pat vairs
astes nepakustina. Tāpat Jānis ar katru dienu kļuva
vienaldzīgāks pret Aijas pārmetumiem un rājieniem.
Nu viņš pilnīgi saprata meiteņu nepaklausīgo izturēšanos,
kas viņam pirmajās dienās bij likusies pavisam
neciešama. Nu viņam brīžam bija tāda sajūta, ka ari
viņš ir mazs, pastāvīgi rājams puika, ka vajadzētu
tikai piebiedroties meitenēm, rādīt rājējai paslepus
knipas un mēli, un ņirgāties, aiz gultas gala aizlīdušām,
par viņas labajām pamācībām.

Kopš viņa rīta, kad Pakalniete bija Jānim ziņu
devusi, lai brauc uz Ievas bērēm, Aija uz Pakalniem
neturēja labu prātu. Tāpēc, ka kādā pievakarē gar
istabiņas logu pagāja Pakalns, Aija strauji pietrūkās
kājās un iesaucās:

„Dievs, Tēvs! Ko tad stīvais te meklē?ˮ

Un tiklīdz Pakalns bija iecēlis kāju pār slieksni un
padevis labvakaru, viņa dusmīgi teica:

„Vai atkal ielūgums uz kādām bērēm?ˮ

Viesis nesaprata ko atbildēt, kā izturēties. Viņš
palika stāvot. Roka, kuru bija pacēlis uz padošanu
Aijai, ielīda kažoka kabatā. Kā izskaidrojuma meklēdams
viņš skatījās te uz Jāni, te uz Aiju.

Jānis bij kā ar aukstu ūdeni apliets.

„Piesēstiet, kaimiņ,ˮ viņš stostījās, pūlēdamies
balsi turēt siltu un mierīgu.

Pakalns tomēr nesēdās. Viņš bija aptvēris, kas
te notika. Viņš pasniedza Jānim roku un, par Aiju
nelikdamies vairs ne zinis, teica:

„Jums tūlīt jāatnāk pie manis. Ģērbjaties un
iesim. Šeit es vairāk negribu runāt.ˮ

Jānis pa paradumam skatījās acīs Aijai, kura stāvēja
istabas vidu, vēl tai pašā vietā, kā bija pietrūkusies
Pakalnam ienākot.

„Vai govij padots?ˮ Aija, kā nesaprazdama, ko
viņa jautājošam skatam atbildēt, prasīja.

„Varētu jau kādu reizi ari tu to govi pabarot,ˮ
Jānis mierīgi teica.


Aija saskaitās. Viņas balss kļuva augstāka un
skaļāka. Viņa gandrīz kliedza.

„Ja tu būtu krietns vīrs, tu klausītu sievai un neietu.ˮ

„Man šķiet, ka es būšu vēl krietnāks vīrs, ja iešu,
kad krietns cilvēks mani sauc.ˮ

„Nē, tu neiesi vis!ˮ Aija kliedza un sita duri uz
dūres.

Jānis cēlās, lika cepuri galvā un, mēteli uzvilcis,
Pakalnam teica:

„Eima!ˮ

Abi vīrieši izgāja, laba vakara nenovēlējuši.
Aija izskrēja viņiem uz pēdām pakaļ priekšnamā un
ar lielu troksni aizgrūda koka aizšaujamo, kā ar to
rādīt gribēdama, ka nelaidīs Jāni iekšā, kad viņš pārnāks.

Bet ilgi Aija istabiņā nerima. Tā ka pa logiem
nevarēja Pakalna ceļa redzēt, tad viņa skuķus gultā
ietriekusi, apmeta Jāņa mātes dāvāto lakatu, kurš
jau bija krietni saņurcīts un apvazāts, un izgāja stallīša
galā. Tur viņa acīm pavadīja gājējus, kuri grima
vakara krēslā, mierīgiem soļiem tuvodamies Pakalnu
mājiņai. Dusmās mīņādamās un ar elkoņiem tādas
kustības taisīdama, itkā gribētu no sevis atgrūst visu
pasaules ļaunumu, viņa runāja viena pati pavisam
skaļā balsī:

„Nu es gribu redzēt tavu mīlestību, mīļais draugs.
Viņam liedz, bet viņš tev par spīti. Pagaidi vien. Ja
tu man tur no mājas stūra negriezīsies atpakaļ, es
tevi dancināšu visu nakti pa sētsvidu un nelaidīšu
iekšā. Ne atskatīties atpakaļ, nolādētais suns, viņš
nevar. Lai es te tagad salstu...

Patlaban gājēji iegriezās Pakalnu sētsvidū un nozuda
aiz ēkam.

„Nu tik ir labi!ˮ Aija iesaucās. „Nu tu man dabūsi
tādu pirti, kādā tu nekad vēl nebūsi pēries. Es
neesmu no tām, kuras var aiz deguna vazāt. Es nesaku
paldies par visu, ko mans vīrs man dara, kā
daža laba. Nu tu tikai redzēsi. Man vajaga tikai aiziet
līdz Aizupju rijai un no paspārnes pasvilpt. Dauzies


tu pa naktīm, es dauzīšos tāpat. Redzēsim, kam vairāk
sāpēs galva. Bet uz vietas prom pie Jura... Ko
pie Jura? Nē, — es viņu atvedīšu šurp, lai šis pārnācis
brīnās un kož pirkstos. Es tev to medus mēnesi
negribēju sapiparot; bet kā tu man, tā es tev.ˮ

Aija apklusa un brīdi vēl raudzījās uz Pakalniem,
cerībā, ka Jānis tomēr griezīsies atpakaļ. Bet kad
tas nenotika, kad istabiņas logā saka spīdēt gaiša
uguns, viņa nodrebinājās, vairāk aiz uztraukuma, nekā
aiz aukstuma, un gāja uz istabu.

Mēnesis bij pieaudzis pāri pusē un stāvēja augstu
pie debesīm. Aija gāja, mīdama savu pelēko ēnu,
kura gulās uz sniega, plata, kā gabana.

Istabā viņa atkal rāja skuķus, kuri nebija vēl aizmiguši,
būdami neziņā, kur māte palikusi, un neuzdrošinādamies
paskatīt, kur viņa, jo tādās reizās māte
neiztika ar bāršanos vien.

Bērni nevaicāja, kur viņa bijusi tik ilgi. Cisas
nočaukstēja, un istabā iestājās pilnīgs klusums.

Aija no saviem draudiem neizpildīja ne vienu, ne
otru. Iet pie Jura viņa nevarēja, jo nebij nekas norunāts.
Viņš taču tagad negaidīja viņas svilpiena.
Un durvis aizbultēt bij muļķīgi. Beigu beigās viņai
tomēr būtu jāceļas un jālaiž iekšā. Tas būtu jau
pirmais solis uz salabšanu, un to viņa nemūžām nevēlējās.
Labāk bij, ja atstāja priekšnama durvis pavisam
vaļā, par zīmi, ka tāda tēviņa dēļ nav vērts no
gultas kāpt.

Aja bija apmierinājusies. Bērnu dēļ viņa nevarēja
ar sevi sarunāties, kā to bija ārā darījusi. Nu
viņa savās domās iztēloja, ko viņi dara tur Pakalnos
un ko runā. — Katrā ziņā viņi dzer tēju, ēd kaut
ko labu un runā par Ievas bērēm. Pati pārmet Jānim,
ka viņš nebraucis izvadīt savu līgavu. Visa vaina
tiek nogriezta uz viņas, viņa greizsirdīgās sievas.
Pakalns stāsta, ka ari šovakar viņa nav vīru gribējusi
laist no mājas. Un Pakalniete slavē Jāņa vīrišķīgo
uzstāšanos. Nevajag pakļūt zem tupeles. To
jau viņa Jānim kāzās bija teikusi, kad bija jokojuši
par vīra un sievas tiesībām. — Vīra tupele ir liela,


bet viegla, sievas, turpretim, maziņa, bet smaga. Labāk
sievai būt zem vīra, nekā vīram zem sievas.
Droši vien viņi visi tagad smējās par viņu. O, —
vajadzētu tikai celties un izjaukt viņu priekus, kā viņa
tagad bij, vienā kreklā, aizskriet uz Pakalniem un
kliegt:

„Vai nu tu nāksi uz vietas mājā, — jeb es lekšu
upē, un uz tavas sirdsapziņas gulēs atkal viena
dzīvība.ˮ

Pamazām Aija tomēr nomierinājās. Vienīgi viņai
vēl miera nedeva ziņkārība, kamdēļ Jānis tik noteikti
tika aizsaukts. — Istabiņa bija silta. Bērni jau
elpoja dziļi un mierīgi. Logā vizēja sniega svītras mēneša
gaismā, un zvaigžņaina debess. Aija pamazām
iegrima miegā un nemaz nemanīja Jāni pārnākam.


XIII.

Bija iestājusies pilnīga ziema. Sals, kurš pieturējās
vairākas dienas un naktis, bija sastindzinājis
nevien pančkas un tēces, bet ari pievārējis upi. Tā
bija pārklāta ar melnīgsnēju, caurspīdīgu ledu, kurā
vietvietām varēja saredzēt baltus burbuļus un iesalušās
ūdenszāles kā zaļas švītras. Sniegs nebij
nogājis kopš Jāņa un Aijas kāzām, kaut gan
dažas dienas, saulei spīdot, bija sasēdies tādā
mērā, ka ciņi un arumi, kā ari krasti un ežmali palika
kaili. Tagad, kad sals jau zemi bija pārņēmis,
varēja nākt atkal sniegs, lai ziema kļūtu pilnīga, jo
līdz šim trūka paša galvenā, — laba kamanu ceļa. Ar
ratiem dauzoties sniegs bij tādā mērā sajaukts ar dubļiem,
ka viss ceļš izskatījās pēc kruvešiem un tikai
pamazām riteņi un zirgu pakavi grambas atkal pielīdzināja,
salam un saulei izdevīgi palīdzot šai darbā.
Ja nu uznāca kaut pirksta bieza kārtiņa sniega, tad
ceļš varēja būt kā galds. Un tas bija nepieciešams
kļuvis, sevišķi tiem, kam mērojami lielāki attālumi ar
vezumiem.

Bet nu bija labi. Nu atkal pēc ilgiem laikiem
sniga.

Jānis uzcēlās reizā ar Aiju. Viņi nerunāja neviena
vārda. Aija tikai skuķiem pameta pa laipnībai.
Likās, ka viņa centās runāt sevišķi mīļi, varbūt, lai
Jānim parādītu, ka šodien ir laba, tikai ne ar visiem.

Žigli apģērbies, Jānis izgāja, ar nolūku pabarot
lopus. Bet pār slieksni pārkāpis, viņš iekļuva kā jautrā,
tauriņu barā. Pārslas vijās un lidoja tik bieži, ka
kūtiņa tikko bija saredzama. Viņš kā apmulsumā apstāja,
tik labi un jauki tas bija.

Viņš pavērās uz kalnu. Tur nebij nekas saskatams.
Tikai upmalas koki savādi izdalījās no šī lidojošā
baltuma. Likās, ka tie pacēlušies gaisā un ka


tūlīt vējš viņus apšķiebs ar tievajiem galiem uz
augšu.

Jānis uz brīdi aizmirsās. Šis pārslu tīkls viņu
atdalīja no vakardienas ar visām viņas nepatikšanām.
Viņš jutās atkal saskaņā ar visu, kas te ap viņu
bij.

Viņam vēl tā stāvot un skaisti apsniegot ar
visbrīnišķīgāk veidotām pārslām, garām aizbrāzās
Aija.

Viņš atjēdzās un steidzās uz stalli. Bet kad gribēja
liet govij silē ūdeni, spainis jau atradās Aijas
rokās.

Viņš gāja uz šķūni pēc siena. Bet tikko atvēra
vārtus, kad Aija jau bij šķūnī un, pakampusi lielu
klēpi siena, pameta viņu tukšā. Vairāk nekas neatlika
ko darīt, kā aizvērt vārtus un iet istabā.

Vismīļāk Jānis tagad būtu gājis malkā; bet tas
bij piecirsts vairāk nekā vajadzīgs. Vientulības prieks
bij viņam laupīts. Vajadzēja, gribot negribot, sevi
iesprostot šaurā telpiņā ar cilvēku, kurš bija naida
pilns pret viņu.

Apņēmies par lopiem nekad vairs nelikties ne
zinis, viņš, vislielākā mērā īgns, gāja uz istabu.

Neviena vārda Aija šorīt nerunāja ar Jāni. Viņas
acis slīdēja viņam garām, itkā viņa tur nemaz nebūtu.
Klusēdama viņa sasildīja rīta zupiņu un pasvieda
meitenēm karotes.

Kad Jānis nosēdās pie galda, izrādījās ka viņam
karote nebij nolikta. Viņš pietvīka. Krūtīs kaut kas
vārījās un draudēja lauzties uz āru. Viņš tomēr savaldījās
un, brīdi sēdējis, cēlās un aizgāja no galda.

„Kāpēc jaunais tēvs neēd?ˮ Rūtiņa, acis uz Aiju
paceldama, naivi vaicāja; bet tai pašā acumirklī
dabūja ar karoti pa lūpām tādu triecienu, ka būtu
nokritusi no soliņa, ja Māre nebūtu saķērusi aiz padusēm.

Aija strēba karsto zupu ar lielu troksni, joprojām,
itkā būtu izdarījusi tikai kādu, pie ēšanas nepieciešamu
blakus kustību. Un kad bērns, kura lūpas
bija uztūkušas augstāk par degunu, nemitējās


raudāt, viņa pavēlēja Mārei iesviest viņu gultā, lai
tur suslā. Tad viņa pati cēlas, paņēma no plauktiņa
karoti un, uz galda nolikusi, teica:

„Nevajag no mušas taisīt zirgu. Nāc un ēd! Kad
cilvēks aizmirst nolikt karoti, tad nevajag tūlīt uzmest
degunu.ˮ

„Paldies,ˮ Jānis sacīja un apgulās.

Rokas zem galvas salicis, elkoņus ieplētis pār
visu pagalvi, viņš nogulēja līdz pusdienai, griestos
skatīdamies un smēķēdams.

Aija visvisādi mēģināja ar viņu uzsākt valodas,
bet viņš tikai atbildēja ja un nē, vairāk ne vārda.

Sniegs sniga visu dienu, brīžam itkā rimdamies,
brīžam nākdams tik lielām pārslām, ko tauta dēvē
par ubaga kumosiem. — Jumti sāka izliekties apaļi.
Koku zari kļuva resni un balti. Lielajos vītolu šukumos
gulēja sniegs veseliem klēpjiem.

Likās, ka līdz ar sniega segas biezēšanu Aijas
gara stāvoklis kļuva labāks. Kad Jānis ari pusdienā
negribēja celties, viņa piegāja, nosēdās uz gultas malas,
apglaudīja ar savu vēso roku matus no viņa pieres
un gādīgi vaicāja:

„Vai tev kas kaiš?ˮ

Jānis saķēra viņas roku un cieši spieda sev pie
krūtīm. Asaras valdīdams viņš teica:

„Aija, kāpēc tu esi tik ļauna?ˮ

„Es ļauna?ˮ viņa brīnējās. „Ko man bija darīt,
kad tu svešam tēviņam vairāk klausi nekā savai sievai.
Un vai es tev ko pārmetu, kad pārnāci? Vai šorīt
teicu kaut vienu ļaunu vārdu?ˮ

„Neteici. Bet biji dusmīga. Un nevainīgu bērnu
siti manis dēļ.ˮ

Aija smējās.

„Tā nu gan bij sišana: ar karoti.ˮ

Viņa saņēma Jāni aiz padusēm un cēla augšā.

„Opā! Celies nu, manu vīriņ. Pusdieniņa jau uz
galda. Celies un izstāsti man visu, ko jūs tur vakar
vakarā runājāt. Kas tur bij par noslēpumiem, ka es
nedrīkstēju dzirdēt?ˮ


Viņa veda Jani aiz rokas pie galda un apsēdināja.

„Nebija nekādu noslēpumu,ˮ viņš atteica. „Bija
atbraucis Sliežu mežsargs. Viņš Pakalnam mātes
brālis. Un viņa tiesā man tās stīpas. Tad mēs visu
pārrunājām par ciršanu un par maksāšanu. Tu zini,
— man zīme no mežkunga sen jau rokā.ˮ

„Tur tu kaut ko nopelnīsi,ˮ Aija priecīgi teica.

Un itkā kad nekas nebūtu noticis, viņi sāka pārrunāt
savus patreizējos apstākļus un izredzes tuvākā
nākotnē.

Jānis bija pārliecināts, ka ar stīpām viņš varēs
nopelnīt divreiz vairāk, nekā uzņemdamies kādu citu
darbu. Viņam jau bij zināma veiklība ciršanā, plēšanā
un drāzšanā. Ja viņš atrod tikai mežu tādu, kā
mežsargs to attēloja, tad viņš viegli izcirtīs pieci tūkstoši
gabalu. Pakalns viņam aizdod tik daudz, cik
vajadzīgs iemaksai; pārējo varēs nolīdzināt pēc trim
mēnešiem. Mēnesi, tas ilgākais, viņš cirtīs un vedīs,
mēnesi drāzīs, vēl par mēnesi nauda būs rokā. Ar
to pietiks ko nopirkt zirgu, aizjūgu un ratus. Paliks
vēl sava tiesa citām vajadzībām.

„Tad jau mēs uz rāviena esam uz kājām,ˮ Aija
priecīgi teica.

Bet tūliņ pār viņas seju pārlaidās kā mākonis.

„Iesmu jau drāž, kad putns vēl mežā,ˮ viņa negribīgi
smiedamās un tad nopietna palikdama teica.
Būtu labāk domājuši par rītdienu. Līdz šim mēs dzīvojām
no kāzu labuma. Bet nu jāpagudro, kur ņemt
aizdara kumosu, kur maizei miltus. Tu zini, kā visur
tukšums. Sivēnus nav ar ko barot. Varētu viņus izvilkt
par ziemu, tad nākošā rudenī, ja Dievs dotu
sēklu un labu vasaru, — nobarotos vepri kā lāči.
Šodien tomēr būs jāsūkā siļķes galva. — Vai zin, —
man būtu jāpaskrien līdz Aizupjiem. Rītu ir tiesas
diena. Pats brauks uz pagasta namu. Jāpalūdz, lai
atved siļķes un cukuru. Nav smādējama tēja, kad
piens sāk trūkt, kad nav ar ko putru aiztaisīt.ˮ

Aija, atbildes nenogaidījusi, tūlīt posās uz iešanu.


Saģērbusies, cik labi varēdama, un apsegusies ar
jauno sakšu, viņa noņēma no naglas pusaizmigušo
spogulīti un brīdi sevi aplūkoja.

„Es pagājušo nakti esmu daudz raudājusi,ˮ viņa
aizbildinājās. „Jāpaskatās, vai nav sarkanas acis.
Jauna sieva nedrīkst rādīt saraudātas acis, — pasaule
var sākt domāt, ka ar dzīvi neiet tā, kā vajadzīgs.

Jānis lūdza, lai liekot atvest ari ceturtdaļu tabākas,
un Aija apsolījās to neaizmirst. Viņa izvilka no
atvilktnes Jāņa plāno naudas maku un sabēra tā saturu
saujā. — Tur bija tikai nelielas sudraba ripiņas
un daži vara naudas gabali.

„Daudz neko vis nevarēsim,ˮ viņa, naudu izskaitījusi,
teica. „Ir tikai rublis septiņdesmit trīs kapeikas.
Tad dosim pus otra, lai labāk iskatās. Nav
ari slikti, ja mājā paliek kāds grasis. — Nu tad uz
redzēšanos, mīļo vīriņ!ˮ

Aija Jāni trīs reizas noskūpstīja un izsteidzās.
Bet pēc pāris sekundēm bij atkal atpakaļ ar jautājumu:

„Kad tu domā sākt?ˮ

„Vai tās stīpas?ˮ

„Man nekas nebūtu pretīm, ja tu ari uztaisītu
kādu duci karošu. Bet šodien gribēju vaicāt, kad tu
sāksi mežā strādāt.ˮ

„Nezinu. Vēl mežsargs runās ar mežkungu par
vietu, jo tās viņa novadā veselas trīs, un tad atlaidīs
man ziņu. Bet tā lieta ir tikpat kā nodarīta.ˮ

„Nu, vesels! Man tikai gribējās pavaicāt.ˮ

Jānis pasmaidīja. Viņš zināja, ka Aija ar vēstīm
steidzas pie Aizupju Jura. Varbūt tādā kārtā viņai
izdevās atkal kādu rubli aizņemties, — uz neatdošanu.


XIV.

Savādi, ka Aijai istabā neesot, Jānis tagad jutās
daudz svabadāk un vieglāk. Agrāk viņš viņas tuvuma
bij alktin alcis. Viņam patika noraudzīties viņas
roku kustībā, viņas galvas pagriezienos, viņas acīs,
kuras viņu varēja saviļņot līdz dvēseles dziļumiem,
ja viņu skati sastapās. Nu viņš šajās acīs bieži pamanīja
aukstumu, pavisam ledainu sastingumu. Viņas
skaistās lūpas izgrūda asus, neapdomātus vārdus. Rokas
laiski gulēja klēpī, vai ari strauji mētājās pa gaisu,
skuķiem draudot un sitot. Tām trūka maiguma un
auglīgas darbības.

Aija bija novērojusi, ka bērni Jānim šad un tad
tuvojās, gan ar dažādiem jautājumiem, kādi jau nu
varēja rasties viņu mazajās, domāt neparadušās galvās,
vai ari ar vēstījumiem, ja bij kas istabiņā noticis
tai cēlienā, kad Jānis strādāja laukā. Un tas viņai
nepatika. Viņai bija bail, kad tikai Jānis bērnus nenoņem,
ka tie nepieķeras viņam vairāk; jo viņa taču
bija māte. Pavisam nevainīgos bērnu vārdos vai nejaušos,
neapdomātos darbos, Aija redzēja apzinīgu
sacelšanos pret sevi un bērnus sodīja. Ikreiz tad viņa
sūdzējās, ka sievieša roka esot par vieglu, itkā ar
to aizrādīdama, ka šo nepieciešamo darbu vajadzētu
uzņemties Jānim. Bet kad viņš atteicās to darīt, tad
Aija sacīja:

„Tu gribi labs būt, lai es paliktu tā sliktā.ˮ

Un lai šo starpību iznīcinātu, viņa katrā gadījumā
centās bērnus pret viņu kūdīt, ik vārda galā aizrādīdama,
ka viņš tiem nav un nekad nebūs tēvs. Ja
viņš kādu no meitenēm sauca un lika kaut ko padot,
tad Aija kā sevī teica:

„Redz, kas par kungu, — nevar pats paņemt.ˮ

Un bērnu soļi aprāvās. Vieglāk bija tādā gadījumā
neklausīt, nekā klausīt.


Ja Jānis bērniem kādreiz stāstīja par Rīgu, kā
tur Daugavā kuģi ienākdami un iziedami mauro kā
vērši, ka tramvaji skrien un cilvēki staigā, labi apģērbušies,
kā mūžīgā svētdienā, — Aija viņu aizvien
apsauca:

„Ko tu mulsini bērnus!ˮ

Lai taupītu petroleju, bieži vien garos vakarus
viņi palaida tumsā, būdami nomodā savās gultās. Ne
ikreiz skuķiem patika čukstēt savā starpā, vai klausīties
kā lielie runāja par vakardienu un par rītdienu,
vai ari vērot, ko viņi klusām teica, kad kļuva intimi.
Bērniem gribējās dzirdēt pasakas. Jānim to bij
daudz. Viņš bija lasījis tautas pasakas, viņš bij kā
bērns daudz dzirdējis, augdams plašajās kalpu istabās,
kur pa vakariem, skala gaismā, gaiss trīcēja no
dziesmām un smiekliem, un kur staigāja pasaku tēli
kā dzīvi vēl bērnu sapņos. Viņš labprāt būtu stāstījis,
bet Aija aizspieda viņam muti, tiklīdz viņš gribēja
ko teikt, un pati pasteidzās izmest sen apnikušo pasaku
par to suņa asaku, vai ari:

„Manam tēvam bija aka. Pie tās akas auga ozols.
Tai akā dzīvoja vēži. Tai ozolā tupēja vārnas. Jo
tie vēži kāpa, jo tās vārnas kliedza: Manam tēvam
bija aka — —ˮ.

Un tā atkal no gala.

Šī pasaka griezās riņķī, kā suns, savu asti ķerdams.
Bērni to bij apnikuši un kurnēja. Bet Aija viņus
apsauca un iestājās miers.

Ar vārdu sakot, Aija visur un visādi centās mest
sprunguļus starp bērniem un starp viņu patēvu. Līdz
šim tas Jānim likās savādi, bet kopš tā vakara, kad
viņš bij aizgājis pie Pakalna, viņam viss bij kļuvis
skaidrs: Aija gribēja bērnus paturēt savā pusē, lai
tie kaut ko neizpļāpā par viņas agrāko dzīvi. Ja, tā
tas bij.

Ak, Pakalnos Jānis bija dzirdējis tādas lietas, ka
grūti bija ticēt. Būtu viņam to kāds cits stāstījis, viņš
tam butu devis krietnu pļauku un aizgājis. Bet Pakalns
taču nevarēja melot. — Patiesi, — tikai Jāņa
dēļ viņi nākuši uz kāzām. Un nepalikuši tāpēc, ka


tur bijis Aizupju Juris, — Viņš bija vaicājis, kas tas
Aizupju Juris īsti par cilvēku esot, un dabūja tikdaudz
zināt, ka viņš Aizupju saimnieka brālis, dzīvojis kādreiz
Krievijā kā muižkunga palīgs, sarausis daudz
naudas un, laikam no vietas izsviests, tagad slaistoties
savā vaļā. Nu jau četri vai pieci gadi, kopš viņš
te ieradies.

„Mīļais draugs,ˮ Pakalns bija teicis, „es jums
neteiktu par visu to neviena vārda, ja nebūtu redzējis,
kādu gaitu ņem jūsu kopdzīve ar Aiju. Nu ir
labāk, ja jūs visu ziniet.ˮ

Un viņš bija izstāstījis, ka Aijai sen jau puišu
kāras sievas slava. Ka Juris, vai nu to zināt dabūjis,
vai gaisā saodis, tūlīt pēc ierašanās Aizupjos,
sācis kopoties ar Aiju. Viņš vienkārši nācis un gājis
un ar viņu mīlinājies Galdara acu priekšā, jo pratis
veco apmierināt gan ar degvīna pudeli, gan ar naudu,
kuras Galdariem nekad nebijis. Visi ļaudis runājuši,
ka vajagot vecajam tikai šķiebties un Juris būšot
viņa pilntiesīgs vietnieks. Bet kad vecais miris, Juris
tā ka atlaidies. Vai nu bail ticis, ka nenokļūst tādā
pašā stāvoklī, vai ari viņam esot tāda dzeguzes daba,
dēt olas tikai svešā ligzdā; bet vīrs no viņa Aijai neiznācis.
Tiesa, viņš te Galdaros gūlies un cēlies, bet
par precēšanos nerunājis. Viņš nobeidza savu stāstījumu
ar vēlēšanos, kaut viņam ietu labi un izteica
cerību, ka Jānis tomēr sievu turēs stingrās rokās un
visus trabantus no viņas atbīdīs pienācīgā attālumā.

Jānis juta, ka viss sacītais ir patiesība. Vai Aija
pati viņam nebij stāstījusi? Un tomēr, sevi nostādīdama
itkā nepatiesi aprunātas cietējas lomā. Viņa
uz kāzām lūdza Juri un vēl piedevām ņēma no viņa
naudu. Vai viņš nebij pilnīgi Galdara attēls? Vai
Juris nenāca ar naudu un ar pudeli pie viņa tāpat kā
pie nelaiķa? Gan vēl pagaidām maskotā veidā, slepus,
kā zagdamies ... Vai tur līdz laipai, pašā kāzu
naktī, Aija nebij vadījusi savu mīļāko? Vai viņā vakarā
Juris nebij nesis ziņu par Ievas nāvi ar sevišķu
gandarījumu, lai Aijas acīs padarītu viņu, viņas
vīru, tikumiski mazvērtīgu? Pirmajā brīdī viņš bij


gatavs visu dzirdēto Aijai sacīt taisni acīs un ņemt
no viņas solījumu, ka viņa necels savu kāju vairs uz
Aizupjiem un Jurim neļaus rādīties viņu mājas tuvumā.
Grēku naudu, ko viņa visos laikos ņēmusi no
Jura, viņš pie pirmās izdevības atdos. Lai viņu laulības
dzīvi nekas neapēno. — Bet tad viņš sāka domāt.
Katrs cilvēks taču savu pagātni var izpirkt, un neviens
ar savu tīro vakardienu nevar lielīties. Rītu
tu vari krist vēl dziļāk par to, kurš vakar kritis. Cilvēka
liktenis taču ir dibināts uz nejaušībām... Kā
cilvēks labprāt pacieš kamenes dzēlumu, tās medus
lāses dēļ, ko ar salmiņu var izsūkt vienā vilcienā, tā
Jānis bija gatavs saņemt no Aijas visus tos ļaunumus,
bez kuriem viņa nebij domājama, vienīgi lai viņa piederētu
viņam, lai, kaut reti, tomēr kādreiz viņam no
sirds uzsmaidītu un ieskatītos viņam mīļi acīs.

Jānis centās izturēties tāpat kā senāk, kad nezināja
Aijas dēku. Tomēr šad un tad viņa skats sastinga,
rokas apstāja darbā. Viņš itkā nogrima dziļās
domās un tomēr nekā nedomāja. Brīžam viņš
tā ievilkās sevī, ka Aija atrada par vajadzīgu paraustīt
viņu aiz piedurknes un vaicāt:

„Vai tu snaudi?ˮ

Gara stāvoklis nav noslēpjams nekādiem ārējiem
līdzekļiem. Aija to juta, ka Jāņa iekšienē kaut
kas rūga. Viņa atcerējās ari, ka kopš viņa vakara,
kad viņš aizgāja Pakalnam līdz, tas bija sācies. Ar
vienīgi sievietei piemītošu naivitāti viņa vaicāja,
kas viņam kaišot, kāpēc viņš tik bieži esot bēdīgs?
Jānis no atbildes izvairījās. Bet kādreiz viņš saķēra
Aijas roku un sirsnīgi teica:

„Neej nekad vairs uz Aizupjiem.ˮ

Aija iesmējās.

„Greizsirdīgs mans vīrs! Tas man patīk. Tad tu
ari zināsi, ka sievu vajag mīlēt un viņai istapt. Bet tu
jau manis neklausi. Kad tu mani neklausi, kāpēc lai
es tev klausu?ˮ

Ar to viņu saruna izbeidzās. Pēc tās nekas nekļuva
ne labāks ne sliktāks. Jāni pārņēma kā skumjas,
kā žēlums pēc kaut kā zaudēta. Tās nebij mocošas


sajūtas. Gluži otrādi, — tās viņam sāka iepatikt un
kļūt saldas. Viss dzīves skaļums viņam tagad likās
ātri izskanošs, kā šāviens, kas dod īsus atbalsus, vai
ari asi norīb un acumirklī izdziest.

Aiju viņa izturēšanas varēja kaitināt līdz neprātam.
Un jo vairāk viņa skaitās, jo vairāk Jānis iegrima
savās skumjās. Viņa neatrada cita spīdzināšanas
veida, kā salīdzināt viņu ar nelaiķi. Viņa itkā ar bērniem
runādamās teica:

„Tēvs bij vecs un slims. Viņš tomēr plāja zoles
un dziedāja. Bet šis te dēd, itkā sen jau būtu nāvei
parādā.ˮ

Tad viņa griezās pie mazākās ar tiešu jautājumu:

„Nu, saki, Rūtiņ, kā tev patīk tāds tēvs, kurš staigā
pastāvīgi nāsi nokāris?ˮ

Meitene smaidīja, acis piemiegusi, un, mātei iztapt
gribēdama, teica:

„Nāsi nokāris, kā tītars. Pē!ˮ


XV.

Ziema turējās stingra. Varbūt tāpēc, ka pamatos
tai bija krietni sasalusi zeme. Saule tagad rādījās
reti un pacēlās tik maz no zemes malas, ka viņas
dzeltenie stari tikai noglāstīja apsnigušos klajumus
un mežu galus. Bieži sniga sniegs, un kad tas bija
vienots ar vēju, tad koku tuvumā, piekalnēs un pie
mājām, dažreiz vienā pašā naktī, saauga nepārejamas
kupenas. Tā kā atkušņu nebij, tad sniegs stāvēja
paldens kā pelni. Braukšus cilvēki devās no
mājām laukā vienīgi nepieciešamos gadījumos. Pat
kājnieki reti kad kustējās. No piekalnes mājelēm bij
redzamas tikai līkumainas sienu svītras un melni
skursteņu gali, no kuriem visu priekšpusdienu nemitējās
tecēt dūmi.

Jānis jutās iesnidzis un atšķirts no visas pasaules.
Un nu sāka pamosties viņa otrā daba, sāka viņā runāt
pilsētnieks. Viņš atcerējās skaistās Rīgas ielas
ziemas vakaros. Lallināja ormaņu zvaniņi. Elektrisku
uguņu apmirdzēti, cilvēki gāja un nāca. Sniegs
bija sadzīts no trotuāra ielas malās, augstās čupās,
Koki stāvēja melni, žuburaini, mezdami divas, trīs
ēnas, skatoties pēc uguņu daudzuma. Tur bija slidotavas
un muzika. Kam vien bija laiks un patika, tas
varēja savas asinis iekustināt straujākos ritmos un
izbēgt no ziemas melancholijas. Tur bija teātri, koncerti
un priekšlasījumi. Tur bija ari dažādi vakaru
kursi. — Vai tad priekš viņa būtu jau par vēlu bijis
vēl ko labu mācīties, ja dzīvotu Rīgā? — Jānis atmeta
ar roku. Ko viņš vairs varēja? Viņš bija kā zivs
murdā, kā putns sprostā. Nu viņam vajadzēja būt
pēc iespējas rātnam, lai nedarītu sev vēl lielākas sāpes.

Viņš nekur no mājas neizgāja un ari nevarēja
iziet. Atnestos paegļus viņš bija sastrādājis mazu,


biezu lāpstiņu veidā, no kurām pamazām izveidoja
skaistas, smaržojošas karotes. Lielumu izgrebis un
piedevis vispārējo veidu, viņš karotes iemērca ūdenī,
tad apvārtīja pelnos un lika krāsnī kaltēt. Tā viņas
neplaisāja. Tikai pilnīgi izkaltušas varēja galīgi
nobeigt. Tā kā laika bija daudz, tad Jānis šim darbam
nodevās ar lielu rūpību. Viņa karošu veids atgādināja
metāla karotes. Tās bija plānas, slaidi izliektas, plakaniem
kātiem. Un katrai karotei bij kāta plakanumā
iegriezts kāds mazs rakstiņš. Tādējādi ēdēji viegli
varēja apzīmēt katrs savu karoti un nebij jāgriež neglītie
robi galā.

„Ja nu tikai varētu kur aizkļūt un labi pārdot,ˮ
Aija teica, „tad būtu uz svētkiem drusku nauda.ˮ

Viņas domas bij, ka vajadzētu karotes nogādāt
uz Aizupjiem. Saimnieks, kuram pagasta namā bieži
bija darīšanas, novestu tās turpu, kur ziņnesis varētu
uzņemties pārdošanu. Tur taču apgriezās visi pagasta
saimnieki. Un karote katram der. Kurš tikai tās
redzēs, uz vietas iekāros. Ziņnesim varēja solīt kapeiku
no katras pārdotas karotes, vai desmit kapeiku
no rubļa. Jo vairāk viņam atlēks, jo ātrāk pārdos.

Atkal šie Aizupji!

Bet cita pārdošanas veida ari Jānis nevarēja izgudrot.
Un kad karotes bij gatavas, Aija tās priecīga
aiznesa, kūlīšos sasietas, pa sešas. Desmit kūlīšu.

Mazs tur varēja būt ieguvums, vislielākais —
rubļi pieci. Tomēr noderēja ari tie un, galvenais Jānis
bij sev laiku saīsinājis. Rokām kustoties viņš varēja
domas svabadi raidīt šurp un turpu. Runāt viņš
runāja maz. Par viņa nākotnes plāniem Aija aizvien
smējās.

„To tu pie Pakalniem esi noskatījies,ˮ viņa teica,
kad Jānis solījās kaut ko rīkot.

Par neseno pagātni viņiem nebij itnekā kopīgi
ko runāt. Tas, kas patlaban notika, bij tik vienmuļš
un pelēks, ka to nevarēja nemaz vārdos izteikt. Kad
Aijas nebij istabā, viņš uzsāka īsas sarunas ar bērniem,
kuri ka pazagšus viņu apstāja ar dažādiem sīkiem


jautājumiem, uz kuriem viņš atbildēja laipni,
iepriekš jautājumu labi pārdomājis. Bet tiklīdz Aija
nodauzīja savas tupeles pie sliekšņa, meitenes izklīda
un darīja un runāja visu to, kas mātei bij pa
prātam.

Agrāk Aija Jānim izrādīja zināmu pieķeršanos, sevišķi
tais nedēļās pirms kāzām. Tagad viņas sirsnība
uzliesmoja uz dažām minūtēm tikai nakts vidū. Tad
atkal viņas rokas atslāba, lūpas neprata izteikt neviena
mīļa vārda. Viņi cēlās un gulās kā svešinieki.

Jānis pareizi nojauta, ka Aijas mīlestība nebij
īsta. Tā viņa varēja mīlēt katru vīrieti, ar kuru tikai
viņai būtu lemts kopā pavadīt nakti.

Aija, labi apzinādamās savu vainu mīlas dēkās,
un gribēdama palikt uzvarētāja, tagad Jānim uzbruka
pirmā. Viņš bija viņai teicis, lai neiet uz Aizupjiem.
Katrā ziņā viņam bija kāda nojauta. Un lai viņa aizdomas
paralizētu, viņa ik vārda galā uzsvēra Jura
godīgumu un izpalīdzību. — Ak, nebūtu pagājušā gadā
Jura roka viņu atbalstījusi, viņa būtu beigts cilvēks.
Ļaudīm jau mutes nevar aizbāzt. Katrs mēro otra
grēkus pie saviem. Sirdi nevienam nevar parādīt.

Tā runādama viņa aizvien mēģināja Jāni nostādīt
daudz nekrietnāku par sevi. Nepagāja diena, kad
viņam nebūtu vajadzējis dzirdēt Aijas pārmetumus,
ka viņš atstājis brūti un skrējis pie viņas, itkā viņai
vajadzētu tāda pasaules ērzeļa. Tagad, kad nogājis
greizi, kad uz viņa dvēseles uzgulusies cilvēka dzīvība,
nu staigājot kā sprādzis un maitājot gaisu visā
apkārtnē. Būtu palicis, kur reizi bijis pielipis, būtu
aistaupītas ciešanas pašam un viņai simtkārt vairāk.

Ko viņš varēja atbildēt? Vai Aijai vajadzētu to
zināt, ka ar Ievu nekāda tuvāka sakara nav bijis, ka
viņš tikai abām rokām turams pie viņas turējās. Pat
nodilušo frāzi, ka otram savu sirdi nevar parādīt, viņš
vairs nevarēja lietot, jo Aija to bij izmantojusi pirmā.
Par savu mīlestību, kura viņu bij šurp atnesusi, kā
bezdelīgu pēc tāla ceļojuma, atnes nezināma vara atpakaļ
uz pērkli, viņš būtu velti runājis. Cik viņš savas
jūtas bija gribējis ietērpt vārdos, lai viņa kaut


cik nojaustu viņa sirds viļņojumu, aizvien tie tika
pārgriezti kā ar nazi un viņam nebija nekā ko pretīm
bilst.

Aija tik bieži un tik daudz runāja par Ievu, ka
pat bērni jutās šais valodās līdztiesīgi, un griezās pie
Jāņa ar dažādiem jautājumiem par šo meitu. — Vai
viņai bijušas skaistas drēbes? Vai Ieva viņam ļoti
patikusi? — Kad Aija bija klāt, viņš meitenēm nekā
neatbildēja. Jautājums patiesībā ari izskanēja tikai
vārdos, bet ar acīm bērni kavējās pie mātes, kā atzinības
gaidīdami.

„Redz, rupuči, ko šie zina no patikšanas,ˮ Aija
smējās, ar to bērnus itkā apklusinādama, bet ar balss
vieglumu vairāk pamudinādama.

Reiz mazā viņam tieši noprasīja:

„Kāpēc tu neprecēji Ievu?ˮ

Jānis instinktīvi salīka, kā kad nastu nespētu
vairs nest: bet tad papurināja galvu un atsvabinājās
no grūtuma. Tā bija nevainīga bērna mute, kas tā
runāja. Varbūt meitene patiesi domāja, ka tā būtu
bijis labāk. Un kas zin, — varbūt tā ari bija...

Aija, kurai patika vērot dzēluma iespaidu, nevarēja
nodusmoties, redzēdama Jāni vienaldzīgu.

„Vai tu dzirdi, ko tev prasa?ˮ viņa ņirgādamās
teica.

„Ja tevis nebūtu klāt,ˮ Jānis drebošu balsi atteica,
„es bērnam sacītu, ka nav labi tā runāt. Tagad
būtu tavs pienākums to darīt. Bet es esmu pārliecināts
ka bērniem ne prātā nenāktu man tādus
jautājumus uzstādīt, ja viņi būtu ar mani vieni. Ne
manis, ne viņu pašu labā, bet gan tev par patikšanu
tas viss notiek.ˮ

„Ja, es jau zinu,ˮ Aija sadusmota cēlās viņam
pretī, „— tad tu tos meitēnus gan izskolotu. Tad viņas
man drīz vien pa galvas virsū dancotu. Tu jau
sargies pirkstu pielikt, lai tikai nedomātu, ka tu viņām
patēvs. Ja, kad manis te nebūtu klāt. Bet kad es
esmu, tu nevari skuķiem iecirst pa lūpām? Tad man
tas jādara, lai es te mājā esmu tas velns. Nudien,


ņemšu un visām trim noraušu ādu pār acīm. Kur
man ta stiba?!ˮ

Aija draudīgi, straujām, asām kustībām, taustījās
pa krāsns virsu, kur parasti viņai glabājās pakulu
kratāmā vārpsta.

Meitenes, kā vanaga izbiedēti cāļi, spiedās cita
pie citas un līda aiz gultas gala.

„Nebendē tos bērnus, viņi nav vainīgi,ˮ Jānis
sauca, kad Aijai rokā jau bij koks.

„Ak tā! Tad laikam man pašai sevi būs jāsāk
rāt? Nu tu jau sper soli tālāk. Nepietiek, ka tu paliec
tas labais, nu tu vēl mani pašas bērnu acīs nostādīsi
par raganu. — Skuķi, ko jūs vēl gaidiet? Ņemiet
tikai kokus un sitiet savu māti... Bet es jums
rādīšu! Es jums padarīšu muguras tik mīkstas, ka
jums savu mūžu nenāks ne prātā pret mani pirkstu
pacelt.ˮ

Kā bezprātīga viņa metās uz kaktu, kurā slēpās
bērni, gaisā paceltu koku.

Bet kad patlaban vajadzēja krist pirmajam sitienam,
kad meitenes jau ierāva galvas plecos, koks itkā
aizķērās gaisā. Jānis to bij satvēris un nelaida vaļā.

Pēc šīs uzstāšanās viņu attiecības labojās. Zināms,
tajā reizā notika liela rāšanās. Jānim nāca visnosodošākie
pārmetumi par viņa iejaukšanos Aijas
mātes tiesībās, ar ilgu izraudāšanos kā noslēgumu. Tā
bija pirmā reiza, kad Jānis Aiju redzēja raudošu. Bij
viņu īsajā kopdzīvē bijuši aizgrābjoši momenti, kad
Jānim acis pielija asarām; bet Aija tāda vājuma nekad
nebij izrādījusi. Tagad turpretim viņa raudāja
balsī, kā bērns, un teica, ka nu uz visiem laikiem viņa
pazemota, ka bērni viņai varēs droši acīs spļaut, zinādami,
ka aiz viņiem stāv tāds aizstāvis.

Tomēr jāsaka, ka Jāņa aktivitāte Aijai patika.
Viņa savā sirdī jau vairākkārt bij jutusi riebjumu pret
viņa mūžīgo piekāpšanos. Viņas dabā nebij maigu
noskaņu un uz tādām viņa neprata atbildēt. Viņai
vajadzēja asuma, uzstājības, mazliet varmācības, —
to viņa varēja saprast un zināja kā pretī stāties. Nu
viņa Jānī ieraudzīja vīru, kurš viņu varēja savaldīt.


Nu viņa zināja, ka gadījumā viņš spēs viņu ari aizsargāt.
Tas svēra vairāk nekā viņa stīpas un karotes,
nekā visi viņa nākotnes plāni.

Meitenes viņā cienīja savu glābēju, bet vairāk ari
nekā. Negaisam nogriežoties no viņām un savelkoties
vienīgi ap māti un patēvu, viņas uzreiz nostājās
mātes pusē. Ja jau māte raudāja, bez šaubām viņai
bij nodarīta liela pārestība.

Pēc šī notikuma Jānis tomēr bija pasargāts no
bērnu neķītrībām, kādas viņi pēdējā laikā bieži bija
atļāvušies, runādami par Ievu un par lietām, no kurām
nekā vēl nejēdza. Ari Aija mazliet rāvās, savu
tagadējo izturēšanos aizbildinādama ar to, ka ari
Jānis viņai nekā vairs nesakot par Aizupjiem.

„Kā mežā sauc, tā atskan,ˮ viņa teica.

Tomēr tas bija tikai pamiers, kas Jānim vairāk
sāpes darīja nekā prieku. Raugoties Aijā, kad viņa
ņēmās ap saviem sīkajiem ikdienas darbiem, viņš nevarēja
nobrīnēties, kāpēc viss nevarēja būt citādi.
Kāpēc tik mīļotam cilvēkam vajadzēja slēpties kā
ezim adatās. Kāpēc viņš nevarēja uz Aiju raudzīties
un tīksmināties? Kāpēc aiz visa redzamā un iedomātā
vajadzēja slēpties tik daudz neparedzēta? —
Viņš izstiepa rokas bezgalīgā mīlestībā pret Aiju, bet
tās atslīga atpakaļ kā kāda atstumjoša spēka raidītas.
Kā viņš dzīvos un kā savu mīlestību nomaitās, bez
kuras, kā redzams, viņam būtu tikpat viegli kā Aijai?


XVI.

Neraugoties uz to, ka dzīve mājā bija kļuvusi ciešama,
Jānis tomēr alka kādas pārmaiņas. Viņš bij
atkal sācis lopus kopt un uzņēmies visus Aijas darbus
ārpus pavarda, tomēr darba bij par maz. Būtu jau
varējis šo to pataisīt un pagatavot, bet nebij materiāla.
Tik dziļā sniegā grūti bij kaut kur tikt, ja gribēja
nocirst kādu lietas koku. Un kaut ko nopirkt
nebij iespējams, naudas trūkuma dēļ. Jau sāktās koka
tupeles bij jāatstāj pusceļā. Pagaidām viņš varēja
tikai pārsist vidū pāri šauru ādas strēmeli, kas kāju
turēja pie biezās koka zoles. Bērni tomēr varēja ar
tām braukāt, kaut gan Aija lādējās. — Vajadzēja gādāt
arklu, vajadzēja taisīt aramās sakas, vīt grožus
un apaušus; bet no kā un ar ko? Uz Pakalniem viņš
negribēja iet, lai nesaceltu atkal pret sevi Aiju, un tur
vienīgi viņš varēja aizņemties vajadzīgās lietas un
gadījumā lietot ari skrūvbeņķi. Tāpat grāmatas viņš
pagājušā reizē bija tīšām aizmirsis, lai Aijai nedotu
iemeslu gauzties. Gan jau vēlāk. — Vēl nesen viņš
bij noraudzījies Aijā ar lielu nesaprašanu, kā viņa varēja
pa ilgam laikam nosēdēt, rokas klēpī salikusi, vai
knibinādama priekšauta stūri. Nu viņš dažu labu
reizi pats sevi pieķēra tādā bezdarbībā. Nu viņam
pašam bija tāpat jādēd un jāīsina laiks vienīgi ar smēķēšanu.
Tāpēc viņu patīkami pārsteidza vaļēja vēstule,
kura kādā vakarā ieradās un atnesa priecīgo
ziņu, ka mežs viņam vaļā, ka var sākt strādāt kaut
kuru dienu.

Šis vakars bij kā svētku vakars. Ari pati vēstules
ierašanās nebij ikdienišķa. Bija tā:

Jau tumsa un Aija kravājās ap vakariņu traukiem,
kad viņi izdzirda īsus kliedzienus.

„Tur kāds kliedz,ˮ Jānis teica.


„Tā kā Jura balss,ˮ Aija atteica un steidzās pie
loga.

Ja, tur patiesi stāvēja Juris viņā krastā, pāri ceļiem
iestidzis sniegā.

„Izej un paskaties,ˮ Aija teica. „Tak jau kāda
vajadzība.ˮ

„Izej pati,ˮ Jānis manāmi uztraukts atbildēja.
„Neba viņš mani sauc.ˮ

„Kā muldoņa!ˮ

Aija tomēr nenocietās. Bez kādas vajadzības
traukus pārcilājusi, viņa piegāja pie loga un atkal raudzījās
laukā.

„Viņš kaut ko vicina rokā!ˮ viņa iesaucās un izskrēja
pa durvīm.

Ienākusi atpakaļ, Aija mierīgi teica:

„Priekš tevis vēstule. Ja gribi ej, ja negribi,
neej.ˮ

No citurienes Jānis negaidīja nekādu ziņu, ka vienīgi
no mežsarga. Ne vārda neatbildējis, viņš ņēma
mēteli un cepuri un piedurknēs spraukdamies izgāja.
Simtreiz labāk viņš būtu vēlējies šo gājienu atstāt
Aijai, nekā pašam tikties ar šo riebīgo cilvēku;
bet viņš zināja, ka Aija spēlē vienaldzību un negribēja
vārdos minēt, ko domāja.

Ar visu savu svaru guldamies sniegā un lauzdamies
uz priekšu, viņš nokļuva līdz laipai un pārgājis,
pa pusei peldus uzpeldēja krastā; jo te sniegs bij sadzīts
ar veldri.

Juris vispirms pasniedza karti, tad viņi sadeva
rokas.

„Velna sniegs,ˮ Jānis teica. „Meitiets pa tādu
lai nedomā pabrist.ˮ

Juris smējās bārdā.

„Kur tad meitiešam tādā sniegā jāskrien? Meitieši
ziemā kā circeņi pa aizkrāsni. Tomēr, ja jums
naudas vajag, — lai Aija kādreiz atnāk. Tāda druska
jau ir ienākusi par karotēm.ˮ

„Paldies.ˮ

Jānis uzmeta acis kartij.


„Tad jūs gribat palikt par stīpnieku?ˮ Juris
prasīja.

„Tas es jau sen esmu.ˮ

Jānis laidās no krasta atpakaļ lejā. Viņam gribējās
pēc iespējas ātrāk tikt projām no šī cilvēka,
kura vārdus pavadīja tik neķītrs smīns un kura balsī
skanēja tikai zobošanās un apslēpts naids.

Uz kartiņas bij smagiem, neveikliem vilcieniem
ziņots, ka Jānis Balodis var cirst lazdas un darbu
var sākt kaut tūlīt.

Jānis neatcerējās, kad viņam būtu kāda vēstule
darījusi tādu prieku, kā šie nedaudzie vārdi. Pa
iemītām pēdām viņš cīnījās atpakaļ, pusskriešus, un
jau pa gabalu sauca Aijai, kura stāvēja durvju
priekšā:

„Stīpas rokā!ˮ

Ari Aija bija priecīga. Izlasījusi turpat ārā kartiņu,
viņa mudināja Jāni istabā un teica:

„Tāda vēstule ir ko vērts! Nu tev būs darbs.
Nu tu vairs nestaigāsi kā mēnešsērdzīgs.ˮ

Jānis minēja, ka Juris licis aiziet pēc naudas, un
viņa atteica:

„Nuja, — šurpu jau viņš nenesīs. Es viņam teicu,
ka tu nevēlies, ka viņš te nāk, un viņš solījās savu
kāju vairs te nespert.ˮ

„Tā ir labi, Aija!ˮ

Jānis kūsāja aiz pateicības par šo Aijas soli.

„Es jau zināju, ka tu ar viņu vairs —ˮ

Piepeši viņš atcerējās, kā bērniem tamlīdzīgas
valodas nav jādzird, un aprāvās. Bet Aija, juzdamās
aizskārta, runāja paceltā balsī.

„Vairs nepīsies, tu gribēji sacīt. Tu vienmēr
klausi citiem vairāk, nekā man. Tāpēc jau es tā mīļā
miera labad viņam aizliedzu šurp nākt. Bet nevar
taču tā pavisam no cilvēkiem atrauties, un vai viņš
par mums negādā? Toreiz pat, uz kāzām. Tagad
atkal, — caur viņu dabūjām tās karotes pārvērst
naudā. Saimnieks nemaz negribēja ņemt; Juris tikai
pierunāja. Bet ja tu nevēlies, ja tu tur ko ļaunu iedomājies,
tad ari es uz Aizupjiem necelšu savu kāju.


Zinies pats, ka iztieci. Bet ka tu iztiksi, kad viena
roka tukša un otrā nekā nav.ˮ

Aijai bija taisnība. Patiesi, kad labi apdomāja,
Juris nebija nebūt tik ļauns. Viņa vietā viņš nebūtu
rādījies ne acīs, ja jau reiz bij sacīts, ka te viņu negrib
redzēt, bet viņš tomēr atnesa vēstuli un gādāja
ari par to, lai nauda pēc iespējas ātrāk nāktu viņiem
rokā...

„Nē, Aija, — tu rītu pat aiziesi pēc naudas. Ceļš
nu ir kaut cik iemīts. Pa manām pēdām tu tiksi
upei pāri, un tur būs Juris ceļu ieminis.ˮ

„Un tad tu tūlīt rītu domā laisties uz mežu?ˮ

„Cik tālu ir līdz Ziemas svētkiem?ˮ

Aija noņēma no nagliņas pavisam apkvēpušu
kalendāru un pie rietumu puses loga pielīdusi, skatījās.

„No šīs dienas par divi nedēļām.ˮ

Jānim šķita, ka darbu vajadzētu darīt vienā
laidā; jo bija tāļš ceļš mērojams, — tuvu pie divdesmit
verstu. Ja viņš ari rītu tūlīt ietu un svētku vakarā
būtu atpakaļ, ari tad iznāktu tikai desmit darba
dienu, kas bija daudz par maz, lai izcirstu nodomāto
stīpu daudzumu. Ari Aija viņam piekrita. Tomēr
viņai bija ari savs bet.

„Ja tu tagad tūlīt neej, tad tev tā lieta ievilksies
vēlu. Tad tu varēsi sākt tikai pēc Zvaigznes dienas.
Bet ja tu iesāc, sacīsim, jau parīt, tad uz svētkiem
vari dabūt kādu vezumu mājā. Tad tev būtu
pa svētku starpām ko darīt. Tu jau bez darba mirsti
nost.ˮ

„Ne darbs man tikdaudz vajadzīgs,ˮ Jānis atbildēja,
„bet man rūp mūsu dzīvi daudzmaz cilvēcīgu
padarīt. Un to mēs, tukšinieki, varam vienīgi ar
darbu. Tomēr būs labāk, kā es eju mežā tikai pēc
svētkiem. Tad par to vienu gājumu. Ar zirgu mežā
tagad iebraukt nav ko domāt. Izvest varēs tikai pēc
atdrēģiem, kad sniegs būs saslābis un sasalis tā, ka
nesīs pa virsu. Tās nedaudzās dienas līdz svētkiem


lai paiet vieglāk. Gan jau šis tas atradīsies ko darīt.
Lini stāv stallīša galā vēl nepaisīti...ˮ

Viņi ilgi un mierīgi pārrunāja, kā būtu labāk.
Beidzot ari Aija likās pārliecināta, ka tā būs labāk, kā
Jānis domā.

Tiešām, par liniem vajadzēja gādāt vispirms.
Tad Aija varēs vērpt, kamēr Jāņa nebūs. Ko tad
viņa citu darīs tik garos vakaros palikusi viena pati
ar bērniem?

Otrā rītā, tiklīdz kļuva gaišs, Aija aizgāja uz Aizupjiem.
Viņa tur palika ļoti ilgi, līdz pat pusdienai.
Bet par to atnesa septiņus sudraba rubļus, kurus jau
pār slieksni kāpdama skandināja jakas kabatā. Viņi
tur, pagasta namā, bija norunājuši, ka tik skaistas
karotes nevarot lētāk pārdot, kā par piecpadsmit kapeiku
gabalā. Un ari par tādu cenu karotes rautin
izraujot. Lai tikai Jānis taisot vēl.

„Še tava nauda,ˮ Aija vēlīgi teica.

„Tā ir mūsu nauda,ˮ Jānis atteica. „Tomēr es
viņu pievākšu, jo man uz mežu taisoties šis tas būs
jānopērk. Vispirms man būtu vajadzīgs labs cirvis.
Te, ar šo āmuru, tik rokas dauza. Tad man būs vajadzīgs
slīmests.ˮ

Viņš ielika naudu makā.

Aija teica:

„Nedomā, kā es visu laiku biju pie Jura. Es viņa
kambarītī nebiju ilgāk par stundas ceturksni, un būtu
nākusi mājā, bet saimniece aizturēja papļāpāt. Aicināja,
lai paliekot uz pusdienu; bet es skrēju.ˮ

Jānis klausījās pavirši, jo domāja, ko visu tagad
pirks par šo nejauši ienākušo naudu. Katrā ziņā viņam
gribējās, pēc pilsētnieku parašas, uz svētkiem
apdāvināt Aiju, kā ari meitenes. Viņš gan nevarēs
neko lielu nopirkt, bet tomēr...

„Aizupjos ari domā, ka tev vajadzējis tūlīt iet
uz mežu,ˮ Aija brīdi klusējusi, teica. „Agras, dziļas
ziemas uz pavasara pusi aizvien mēdzot būt kailas.
Varot notikt, ka lazdas jādzen mājā ar ratiem.ˮ

Jānis atmodās no savām domām.


„Kas tev to teica? Juris?ˮ

Viņam bij žēl izteiktā. Ar to viņš Aiju varēja ievainot.
Bet viņa nebija ievērojusi vārdu asumu un
teica:

„Ja, Juris. Viņš nodarbojas ar laika pētīšanu.
Viņam ir tāds kā pulkstens pie sienas, kurš rāda laiku
tāļu uz priekšu.ˮ

Jānis pasmaidīja.

„Ir jau labi,ˮ viņš, saprazdams Aijas un Jura vēlēšanos,
teica: „Es tomēr palikšu vēl mājā. Ja varēs
kokus šurpu atvest, no meža aizvien laukā izdabūšu.
Un varbūt tur gadīsies kādas mājas, kurās
būs vēl ērtāka strādāšana, nekā šeit. Patiesībā te
iztiekas tikai sīkās stīpas. Resnās un garās būs tā
kā tā jādrāž šķūnī. Tad ir labāk, ka to dara uz pavasara
pusi. Vēl es ari neesmu uztaisījis stīpbeņķi,
tas šinīs dienās jādara.ˮ

Tūlīt viņš pārcilāja uz krāsns kaltēšanai uzbāztos
kokus un noņēma vajadzīgos. Tur vēl palika aptēstas
lemesnīcas, kāti šķipelēm, cirvjiem, izkaptīm
un grābekļiem. Visam līdz vasarai vajadzēja būt
kārtībā; jo ar tiem rīkiem, kuri vēl pussalūzuši un
nodzīti slēpās šķūņa vai klēts kaktos, nebij iespējams
strādāt.

Viņš gribēja ari sākt linus paisīt. Ja pa pieci
kūli uzbāza uz krāsns un dienas divas pakaltēja, tad
līdz Zvaigznes dienai ar liniem varēja tikt galā. Viņš
uztaisīja mazas paisēkles, kādas bija redzējis savā
bērnībā, un, turpat istabā, plītēs sānos, paisīja. Stipri
putēja, kad sakaltušie lini lūza, un Aija sacīja:

„Ko tu te blēņojies! Būtu labāk grebis karotes
un linus pārdevis nepaisītus.ˮ

„Es domāju, ka tu ko audīsi. Mēs visi esam palikuši
bez veļas.ˮ

Aija smējās:

„Runā kā bērns. Lai tiktu līdz aušanai, vispirms
vajaga vērpt. Bet man nav ratiņa. Man nav ne tītaviņu,
ne kreķīšu, ne metamo stāviņu, ne stāvu.


Kad tu to visu uztaisīsi, kur tev darba pilnas rokas
māju un saimniecības rīkus savedot kārtībā.ˮ

„Vai tad jūs agrāk visu laiku iztikāt ar pirktām
vien lupatām?ˮ

„Ja. Nelaiķis pa lielākai daļai pārbrauca no pilsētas
visu nodzēris. Bet pie gadījuma ari kautko atveda
no veļas. Esam lāpījušies, bet bez krekla vēl
nekad neesam staigājuši. Man patiesībā jāatzīstas,
ka man pašausti krekli nepatīk. Tāda pirkta drēbe ir
daudz mīlīgāka.ˮ

„Bet palagi — ?ˮ Jānis iesāka un tūlīt apķērās,
ka vēl nebij līdz šim redzējis neviena palaga.

Zem sāniem gultā viņiem bija tikai rupjš pakulu
maiss un virsū bieza, veca sega. Meitēniem bija cisas
pārklātas ar šādiem tādiem kankariem.

Kā viņš to agrāk nebij redzējis? Viņš bij nojautis
lielu nabadzību, nu redzēja, no kurienes tā
nāca. Ne jau Galdara dzeršana vien bij radījusi visu
šo postu. Galvenais vaininieks bij Aijas slinkums un
negādība. Nu viņa brida šo pašas radīto dzīvi kā
neizbrienamus dubļus un bij pie tās pieradusi tādā
mērā, ka visa lielā netīrība vairs nerieba un tukšība
nebiedēja.

Uz ļaudīm, kuri dzīvoja tīrāk un kuriem kaut kas
bija, Aija skatījās ar skaudību un nemaz necentās padomāt,
no kurienes viņi saņēma savu pārākuma
tiesu. Vai tā bija kāda dāvana no augšienes, vai
vienīgi čaklu roku un moša prāta darinājums.

Tā nebij labi kā Aija dzīvoja; bet ko tur varēja
darīt? Aizvien viņa likās visu labāk zinām un saprotam,
un nevarēja viņai teikt par ļaunu neviena
vārda, ja negribēja bāršanās. Jāņa apkalpota, viņa
neapnikusi sēdēja rokas klēpī salikusi, vai gulēja dienas
laikā, kur ziemas nakts bij pilnīgi pietiekoša, lai
izgulētos līdz pārmērībai. Pati nekā nedarīdama,
viņa skuķiem izdomāja dažādus, bērnu gaumei pretīgus
darbus. Viņiem vajadzēja podus berzt, lāpīt vecus
lanckarus. Bērni, redzēdami, kā māte sēd dīkā,


un atrauti no savām rotaļām, kuras bij jaukas un dzīvas,
mācījās darbu nīdēt, bet ne iedraudzēties ar to.

Visur un visās lietās Aija atsaucās uz nelaiķi.

„Galdars tā gribēja,ˮ viņa teica. „Es padarīju to
tiešo, kas bija vajadzīgs laukā vai mājā, un varēju
atpūsties. Bet tev nekad nav diezgan. Vai es, ar
visu nebūšanu, esmu tevi kādu dienu pametusi neēdušu?
Aizvien es kautko saskribināju un izgudroju
ko uztaisīt. Galdars man nekad nepārmeta, ja aizgāju
uz kaimiņiem, vai ja kāds cilvēks atnāca uz
mūsmājām. Tev ir slikti tas, ko es daru un vēl sliktāk
tas, ko nedaru.ˮ

Nu bija patlaban pienācis tāds brīdis, kad Jānis
sāka pamosties no sava mīlas sapņa. Vēl viņš bija
uz robežas, kur viss nomods vērsās atpakaļ uz sapni.
Bet drīz viņam vajadzēja atmosties pilnīgi. Jau viņš
sevi juta kā tīri miesisku būtni, kā kādu lelli, kuras
locekļi kustās pēc citas gribas, kura iet un pat runā,
bet ne to, ko pati grib. Visur te vēl valdīja Galdars,
šis vecais kurpnieks. Vai ari Juris; tikai ne viņš.


XVII.

Sākumā Jānis bij domājis, ka vajadzētu svētku
vakarā bērnus pārsteigt ar mazu eglīti, bet beidzot
atmeta šo plānu. Ja pirka svecītes, tad vajadzēja ari
lukturīšu. Ar svecītēm vien nepietika, — vajadzēja
iekārt kādus saldumus. Labāk viņš tai vietā nopirka
kautko derīgu. Un par saņemto naudu iegādājies
stīpu drāšanai vajadzīgos rīkus, viņš nopirka vēl dažas
mārciņas bīdelētu miltu, pudeli sīrupa un četrus
galvas lakatiņus.

Kad nu Ziemas svētku vakars bija pienācis un
visa mazā saime sēdēja pie svētku plāceņa, tad Jānis
izvilka no krūšu kabatas nelielu vīkstoli, attina to
un pasniedza vispirms Aijai, tad meitenēm pēc auguma,
pa sarkanam lakatiņam.

Bērniem bija par to tāds prieks, ka ēšana pavisam
aizmirsās. Viņi salīdzināja drāniņas un bija laimīgi,
ka tās bija visas vienādas, tā viņām, kā mātei.

Jānis sēdēja galda galā pretīm logam. Vienā
sānā bija Aija ar Rūtu, otrā sānā Māre ar Zentu. Aija
pārlieca stūreniski savu lakatiņu, kā uz galvā siešanu,
paturēja kādu brīdi izplētuši un tad teica:

„Taisni tāds lakatiņš man kādreiz bija.ˮ

„Jāni bija pārņēmis sirsnīgs dāvātāja prieks.
Viņš šovakar bija ne mazāk laimīgs par apdāvinātajiem.

„Es zinu,ˮ viņš teica. „Tāds tev bija galvā toreiz
Lapās, kad tu iznāci no saimnieka kambara.
Sien galvā.ˮ

Aija lakatiņu apsēja un Jānim uzsmaidīja.

Tā bij tā pati skaistā, apaļā seja. Gan mazliet
lielāka un rupjākiem vaibstiem, tā tomēr pilnīgi saskanēja
ar atmiņās glabāto, un Jānis paliecās, lai viņu
noskūpstītu.


Pa tam meitenes ari bija apsējušas savus lakatiņus,
un mazā, bez kādas mudināšanas, nāca un
stiepa Jānim pretīm savas lūpas, kuras bija tikpat
sarkanas, kā lakatiņš. Viņas priekšzīmei sekoja ari
lielākās māsas.

Tā bija otra reize, kad Jānis skūpstīja savus
pabērņus. Pirmo reizi tas notika kāzu dienā, pēc
atbraukšanas no baznīcas. Toreiz meitenes no viņa
itkā rāvās atpakaļ. Nu viņš juta, tās tiecās viņam
pieglausties ar visu savu būtību. Vai nu to darīja
viņa dāvanas, vai ari bērni tiešām pa šīm nedaudzajām
nedēļām bij viņu iemīļojuši, to viņš nepūlējās
šovakar minēt. Viņam pietika ar saņemto
iespaidu, un viņa prieks auga.

Aiz loga bija tumša nakts un asi sniega graudi
brīžam iesprikstējās melnajās rūtīs. Tomēr tur atspīdēja
viņu lampiņa, viņš pats un četri sarkani lakatiņi,
skaidri ieslēguši smaidīgās sejas. Tā bij jautra
sabiedrība, kura turpinājās vēl tur ārā aiz loga. Kā
skaņas atsit mežu līkumi, tā šis vecais, salāpītais
logs atsvieda atpakaļ visas viņu kustības.

Jānis raudzījās Aijā. Vai viņa nebija kā vecākā
māsa starp šīm meitenēm? Sakarsusi, mazliet no
augšas apgaismota, viņa izskatījās pavisam jauna
un skaista.

Viņa mīlestība iedegās ar pirmatnēju spēku.
Viņš nevarēja runāt. Viņš negribēja savas dziļās
jūtas izlikt seklos vārdos; jo pat tik smalks izteiksmes
līdzeklis, kā cilvēka balss, ir spējīgs tikai ēnu
dot no tā, ko jūtam.

Tikpat mīļi, kā Aija, Jānim tagad likās ari bērni.
Un viņu pārņēma žēlums iedomājoties, ka tie nav
viņa bērni, ka starp viņiem stāv kāds vecs miris
vīrs.

„Redziet, meitas,ˮ Aija teica, „kā jaunais tēvs
mūs apdāvināja. Un ko mēs? Vai jūs nevarējāt
viņam kādas zeķes noadīt?ˮ

Bet turpat viņa aizbildinājās:

„Man nav vilnas, citādi jau būtu kautko pagādājušas


ari mēs par visām kopā. Bez tam — man
ne prātā nenāca, ka tu mums kautko dāvināsi. Mūsu
pusē tas vispār nav parasts. Biju gan dzirdējusi,
ka muižā grafs uz Ziemassvētkiem izdalot saviem
gājējiem šķiņķības. Laikam visi smalki ļaudis tā
dara. Un pilsētā degot eglīte katrā mājā! Ak, tur
gan varbūt nevar ne noskatīties tādā vakarā.ˮ

Bērnus eglīte ļoti interesēja, un Jānis viņiem
stāstīja, kāda tā izskatās un kāpēc tiek dedzināta.

„Viss var būt, ka citu gadu ari mēs dedzināsim
eglīti,ˮ viņš nobeidza.

Bērni sasita plaukstas un neticīgi raudzījās uz
māti.

„Ja jaunais tēvs saka, tad tā ari būs,ˮ Aija teica.
Viņa bija šovakar sevišķi mīļa.

Vakariņas bija paēstas. Jānim bija brīnums par
to, ka vakars pagājis tik omulīgi bez degvīna lāses.
Viņš to bija tīšām aizmirsis atnest, kaut gan naudas
viņam palika vēl drusku pāri. Viņš atcerējās grūto
dienu pēc kāzām un nepirka šīs nāves zāles, kaut
gan viņu slepus kāds itkā kūdīt kūdīja, kad gāja
monopola bodij garām. Aija, to pašu domu domādama,
sacīja:

„Būtu atnācis Juris, tad mums būtu pudele uz
galda.ˮ

„Iztiksim šovakar bez pudeles un bez Jura,ˮ
Jānis atteica un griezās pie bērniem:

„Nu, kas ir meitas: Čigānus jau laikam nesagaidīsim.
Tad vajag vistas ķert.ˮ

Tā bij visparastākā Ziemassvētku rotaļa, bet
meitenes tās neprata; jo Pakalni bij dzīvojuši diezgan
noslēgušies un bērni bija tikušies ar piekalnes
bērniem tikai vasarā, kad pietiek jaukuma bez visām
rotaļām. Viņas pietrūkās kājās un lūdzās, lai parādot,
kā vistas ķer.

Nu Jānis aizsēja ar lakatiņu Rūtai acis. Tas
bij tāds mazs vanaģelis. Zenta ar Māri bija vistas.
Tām vajadzēja tupēt laktā, aizkrāsnē. Rūta vaicāja:


„Cik vistu laktā?ˮ

Abas vistas atteica:

„Cik kokam lapu.ˮ

„Visas manos nagos!ˮ Rūta sauca un izplēta
rokas kā spārnus.

„Nevienas!ˮ

Nu vanags skrēja uz aizkrāsni un vistas bēga
tupelēm klabot.

Rūta kā neredzīga grābstījās pa gaisu, satvēra
gultas stakli, atdūrās pret solu, pret krāsni.

Visi smējās un Aija mudināja:

„Nu, ķer nu! Atpakaļ! Klausies, kur smejas.
Dzi, kur tupeles klab.ˮ

Beidzot Rūtai izdevās saķert Zentu un tai nu
vajadzēja būt par vanagu.

Jānis sēdēja un raudzījās rotaļā. Savādi, ka tā
viņam kļuva garlaicīga jau otrā paņēmienā. Bērna
gados viņš to bija gājis bez apnikuma.

„Vai jau nepietiks?ˮ viņš vaicāja.

„Pietiks,ˮ Rūta teica. „Es nevaru paskriet.ˮ

Meitenes stāvēja istabas vidū kā jaunas rotaļas
prasīdamas. Vienīgi jaunie, sarkanie lakatiņi un no
skriešanas sasarkušie vaigi saskanēja ar šo vakaru.
Citādi viņas bij ģērbtas tais pašās novalkātajās,
tauku plankumiem izraibotās kleitiņās, koka tupelēm
basās kājās. Viņas izskatījās tik panīkušas, ka
Jānim uzplūda žēlums līdz kaklam un viņš nespēja
pateikt ne vārda.

Mīļā Aija... Kā viņa toreiz, viņos sarkanā lakatiņa
laikos, sapņoja par bērniem un vēlējās sev
meitenes. Tās viņa gribēja skaisti apģērbt, lai staigātu
uzpostas kā lelles. Kur nu bij šie leļļu ģērbi?
Stīvās bizītēs sapītie matiņi sasieti ar auklām, līdzīgām
savazātām lupatiņām. Nevienas jostiņas, ne
krāsainas podziņas, ne lentītes, kas tā priecina bērna
sirdi un reizē ielīgsmo ari māti. Kāpēc tam nebija
tā būt?


Jānis nodūra galvu un iegrima domās. Sajūsmas
uzplūdi bija pāri. Viņa sirdi pildīja atkal savādas
skumjas. Viņš nevarēja pateikt, vai tās bij nojautas
vai atmiņas, vai kādas mūžības slogs, kas viņam
uzvēlās ar kalna smagumu.


XVIII.

Gluži kā svētku vakars, pagāja visi svētki. Tur
iemirdzējās daži gaiši, līgsmi brītiņi, tomēr visā visumā
valdīja skumjas un garlaicība. Ārā kupenas,
kuras drīz draudēja savienoties ar jumtu, tā ka tikai
pa virsējām rūtīm varēja skatus pamest uz tālākiem
laukiem, — iekšā pelēka vienmuļība, sākot ar izdobīto
planu un beidzot itkā putekļiem pārklātām dzīvām
būtnēm, kuras staigāja, runāja un pat smējās.
Neviena zaļumiņa logu baltumos, neviena spilgtāka
triepuma pa labi un pa kreisi. Kaut gan Aijai, tāpat
kā meitenēm, galvā vēl joprojām bija jaunie lakati, —
dienas pelēkumā tie iestiga kā dūņās, un nebij vairs
tā jaukuma, kas pār tiem lējās svētku vakarā. Nu
lakatiņi jau bij saņurcīti, jo meitenes tos bija galvā
paturējušas ari pa nakti.

Jānis nāca pie atziņas, ka vienīgi darbā ir glābiņš
tādiem cilvēkiem, kāds bija viņš. Viņš nebija
radīts svētku svinēšanai. Jeb varbūt tā bij vispār
parasta parādība, ka nabadzība svētkus necieta. —
Nu viņš atcerējās, ka senāk viņš bij redzējis kalpus
visu svētdienu noguļam. Uz vakaru viņi cēlās un
rīkoja darba lietas. Viņam toreiz šķita, ka tas notiek
aiz gara nabadzības. Bet vai tagad ar viņu nebija
tas pats? Labi vēl, ja būtu kāda grāmata, ko
palasīt, bet tā — jau pirmo svētku vakarā viņš jutās
slims aiz bezdarba. Varbūt viņu tomēr kremta tas,
ka svētki tika palaisti tik atturīgi. Viņš bija radis
pa reizei uzdzīvot, satikties ar draugiem, sevišķi
ziemā. Darba dienās viņa domas tiecās uz priekšu.
Rītos celdamies un vakaros guldamies viņš arvien
turēja prātā rītdienu. Viņš dalīja un kārtoja darbus
svarīgos un svarīgākos, lai tikai dzīvi ritinātu uz
priekšu. Nu viņš sēdēja un līdz ar zilajiem dūmiem,


kas gurdi pletās ap viņu, bez straujāka pūtiena, bez
kuplāka mutuļa, viņa skati virzījās vienīgi atpakaļ.
Viņš ļāva garām slīdēt visai savai dzīvei, sākot ar
to brīdi, kad skolā pirmo reizi ieraudzīja Aiju un
prasīja tuvākajam biedram, kā sauc šo meiteni. Ilgi
viņa domām bij ko klejot pa visu garo vasaru, ko
viņi kopā palaida Lapās, gulēdami vienā klētī, iedami
kopā darbā, kur reizām rokas sadūrās un meta elektriskas
dzirkstis. Tad viņa domās ievijās citu cilvēku
likteņi. Vispirms parādījās Miķelis, šis ar mīlu
sasirgušais puisis, kuru, bez Aijas, bija sagūstījusi
vēl vecā Pogene. Vai viņš vēl atcerējās Aiju? Vai
bija apmierināts šodien savas sievas tuvumā, savu
bērnu vidū? Laimīgais. Viņš bija atradis sev citu
sirdi, kurai varēja tāpat pieķerties, kaut gan toreiz
Aijas kāzās bij kā apdullis no šķiršanās sāpēm. Viņš
atcerējās Galdara ratu atzveltni, un smaids aplidoja
viņa lūpas. Viņš gribēja Aijai pavaicāt, kādu iespaidu
tas atstāja uz veco vīru, kad otrā rītā nedarbu atklāja;
bet Aija gulēja aizmigusi, un viņš domāja savu
domu tālāk. Kādi tagad varēja izskatīties vecie
Lapas? Pētera puisēns, droši vien, jau bij uzaudzis
liels. Paaudze dzina paaudzi ar steigu, bez rimšanas...
Atceroties Pēteri, viņa domas neatvairāmi
sējās pie Ievuka un pārcēlās pāri visam pilsētā pavadītajam
laikam, lai nomestos Rados, kur Ieva viņu
saņēma ar ūdenslilijām, kad viņš pagājušās vasaras
beigās ieradās pie sava tēva. Ak, šī labā meita.
Cik daudz viņā bija bagātību. Ik nakti viņi runājās
un viņu valodas nekad neizsīka. Cik nemākslota
un brīva, tomēr skaista un atturīga bija viņas gaita.
Kā viņa prata pret visiem zilvēkiem izturēties, ka
pat viņa mātei beidzot vajadzēja atzīt, ka viņa tiešām
krietns cilvēks.

Jānim sareiba galva, domājot par Ievas likteni.
Brīdi viņš sēdēja kā piedzēries, kurš neatmana vairs,
kur atrodas, tad viņa domas tvēra Olgu. Ja, kur
gan tagad bij šis straujais, gudrais bērns? Vai viņa
zināja par Ievu, un ko gan viņa domāja par viņu,
Ievas slepkavu?


Visubeidzot, kad domās bija apraudzīti visi pagātnes
tēli, Jānis piegriezās pats sev. Kas nu viņš
bij? Nabags invalids. Mīla viņam pirms daudz gadiem
bij kā skabarga sirdī iedūrusies. Nu tā bija
izvilkta. Bet viņš juta, ka sirds pamazām noasiņo.
Katru dienu viņš zaudē pa pilienam, un atjaunošanās
nava. Kā viņš bij maldījies, mīlas vietā pieņemdams
mīlas sapni. To, kas kādreiz bijis, taču nevarēja
vairs atgriezt. Nekas vairs otrreiz nenāk tādā pašā
veidā, kādu to esam reiz jutuši vai baudījuši. Atgriežās
gada laiki, satiekās atkal cilvēki pēc gadiem, bet
tie ir pavisam citi cilvēki, tās ir pavisam citas sirdis.

Kad iestājās atkal darba dienas, Jānis atspirga
kā no slimības. Aija, to novērojusi, teica:

„Tu esi savāds cilvēks. Citi pa svētkiem atpūšās,
tu nobeigtos, ja tie būtu vēl garāki. Ja tik
garlaicīgi, tad nevajaga bēgt no ļaudīm. Vajag vai
nu kautkur aiziet, vai paaicināt citus šurp. Ar visu
nebūšanu nabags nepaliks, ja kāds kādu vēderu aiznesīs.
Galdara laikā gan tā nebij, kā tagad. Oh,
mēs esam te, šai pašā istabā, pat dejojuši.ˮ

„Kur tad tagad visi vecie draugi palikuši? Es
domāju, ka tu nekad ar kaimiņiem neesi satikusi un
ari tagad no viņiem vairies.ˮ

„Ar kaimiņiem? Zināms, man nav kaimiņu, kas
labu vēlētu un varētu man kautkādā ziņā palīdzēt.
Bet tos, kuri to labprāt darītu, tu neieredzi ne acu
galā. Bez tam, tu nevari uz svētkiem atnest ne
glāzītes stiprāka dzēriena. Es to lakateli būtu piecietusi,
ja citādi nevarēja, bet savas omulības ziemas
sastingumā tomēr vajag.ˮ

Jānis atcerējās trako deju toreiz kāzu vakarā,
un viņam pārskrēja šermuļi. Tā viņi tur senāk varbūt
bieži bija dzēruši un dejojuši. Līdz ar Juri un
Aiju varbūt lēca ari vecais kurpnieks. Bet varbūt
viņš tikai sēdēja un caur pieri glūnēja, rokā vīstīdams
dunča spalu.

Jānis ievilkās sevī un klusēja. Ko viņš varēja
atbildēt? Taisnība bija: tikai darbs viņu turēja vēl


spirgtu, kur mīlestības vietā bija atradis vienīgi lētu
maisījumu no sievas skūpstītkāres un no bērna tiekšanās
pēc neatļautā.

Atkal bija sākušās darba dienas. Svētki, šīs
ziemas kalngals, bija pārkāpts. Lai nāca tagad stiprākie
sali, lai trakoja puteņi, tomēr dienas brieda un
naktis raucās, saule kāpa aizvien augstāk, cilvēki
atdzīvojās.

Jānis gatavojās uz mežu. Viņam gribējās pēc
iespējas ātrāk sirdi atveldzēt ar vientulību, dziļā
dabas mierā, kur neviens neprasa pēc tavu skumju
iemesla, kur katra radība, katrs koks vai zars rauga
piemēroties tavas dvēseles viļņojumam.

Izdauzījis ar provizorisku kulstekli izpaisīto linu
saujas, Jānis novija pāris virvju. Tām vajadzēja
noderēt, kad lazdas vedīs mājā. Viņš sanesa malkas
un žagaru pilnu aizkrāsni jau aizlaikus, lai Aijai nebūtu
jādusmojas uguni kurot; jo žagari gulēja zem
dziļa sniega un bija slapjuma piesūkušies līdz serdej.

Meitenes viņu apstāja ar dažādiem jautājumiem
par mežu. Cik tur lieli koki, kādi tur zvēri, kādi
putni dzīvo.

„Pagaidiet, kad pārnākšu, tad es jums visu izstāstīšu,
ko būšu redzējis un dzirdējis,ˮ viņš teica
un noglaudīja bērnus.

Aija nekad viņa darbos neņēma nekādas dalības.
Viņa bija tikai tad klātu, kad nāca redzami
darba augļi. Tāpēc viņam patika šī bērnu nesavtība.
Neraugoties uz visu neattīstību, vienkāršajos
jautājumos viņš tomēr saskatīja zināmu fantaziju.

„Vai jūs gribētu mācīties grāmatu?ˮ Jānis vaicāja.

Meitenes raudzījās cita citā. Tad Māre teica:

„Mums jau nav ābeces.ˮ

Jānis sev pārmeta, ka nebij par to domājis svētkiem
nākot. Varbūt ka bodē, kur varēja dabūt jaunākos
kalendārus, bij ari ābeces. Taču pēc pāris
gadiem meitenēm vajadzēja iet skolā. Tas bij liels
kauns, ja tad nemācēja lasīt.


Aija, kura sarunā bij noklausījusies, atzina, ka
būtu gan bērni mācami un ka viņam tas būtu jādara;
jo, pagāni, viņas nemaz neklausot. Viņa jau pērn bij
mēģinājusi ierādīt rakstu zīmes dziesmu grāmatā,
bet nekas nebij iznācis. Viņa atzinās, ka nederot
par skolotāju, jo šai tūlīt apskrienoties dūša, ja neņemot
vērā. Tādas koka galvas vien esot. Šai pašai
ari nebijusi diezcik vieglā, tomēr to, ko skolā
vajadzējis zināt, šī iekalusi, jo bijis kauns no zēniem.
Zināms, saimnieks, kā tāds grāmatnieks bijis, aizvien
piepalīdzējis. Viņš mācējis tā labi, mierīgi
iestāstīt.

„Bet es, kad nav uz reiz, es dodu tūlīt pa galvu
un beigas.ˮ

Jānis solījās mēģināt. Varbūt neiešot nemaz tik
grūti. — Bet nu priekšā bija meža darbi. Kad tie
būs garām, tad tikai varēs domāt par grāmatām.


XIX.

Vecā gada pašās beigās, pēc ilgām, tumšām un
sniegainām dienām, laiks noskaidrojās. Debesis
kļuva zaļgani zilas, tai stiklainajā krāsā, kādas tās
var būt vienīgi ziemas vidū. Saule lēja savu gaismu
pāri sniega laukiem un kokiem, kuros dzirkstīja sarmas
kristāli. Piegāzes izdalījās no vispārējā lējuma
zeltaināk, bet gravas un jumtu ēnas zīmējās zilas,
gandrīz vijoletas.

Jānis, patlaban ienācis ar ūdens nēšiem, līgsmi
teica:

„Vai redziet, bērni, ka saulīte jau pagriezusies
pavasara pusē? Nu viņa biežāk spīdēs un kļūs aizvien
siltāka. Vai tev nav par to prieks, Aija?ˮ

Aija pacēla acis uz logu, no kura stiepās gaiši
zila švītra līdz klonam noguldāmās tur kā četras
greizas zelta rūtis. Viņa pamāja ar galvu un teica:

„Drīz nebūs vairs vakaros lampiņa jādedz.ˮ

„Bet kā būs šovakar ar laimēm? Un vai tev
ir vēl zirņu kāda sauja ko izvārīt? Tu zini, ja sausus
zirņus ēd, tad jaunā gadā ir daudz naudas.ˮ

„Vai patiesi?ˮ Aija brīnijās. — „Mums pašiem
gan vairs nav; bet vajadzētu raudzīt dabūt.ˮ

„No Aizupjiem,ˮ Jānis zobgalīgi teica.

Nē, no Aizupjiem tādas lietas nevarēja vis dabūt.
Taisnību sakot, no saimniekiem Aija nekad neka nesaņēma,
jo tie uz viņu neturēja labu prātu, varbūt
tamdeļ, ka Juris viņai šad un tad izpalīdzēja. Tad
jau ātrāk dabūtu no Pakalniem. Bet kas tur tagad
varēja aizbrist bez kāda ceļa?

Jānim tas likās jocīgi, ka šīs tukšās māņticības
dēļ Aija bij ar mieru tuvoties Pakalniem, kur tie
viņai šķita ienaidnieki esam, no kuriem viņa gribēja
viņu atturēt kā no uguns. Viņš mēģināja lietai atņemt
visu nopietnību un teica iesmiedamies:


„Tas gan laikam tāpat, kā ar laistīšanos pirmajā
ganu dienā. Ja ir labas ganības, piena daudz, bet
ja ne, vari izliet kaut visu upi, — slauktuves būs
tukšas.ˮ

Aija tam pretojās. Ai, nekā! Veci ļaudis gan
zinājuši, ko dara. Lai tikai pamēģinot dārzus apstādīt
vēža dienā. Viss ejot vairāk atpakaļ, nekā
uz priekšu. Kartupeļi jāliekot, kad mākoņi gabalaini.
Kad miežus sējot, jāvārot cūkas aste. Uz jauniem
lopiem un uz bērniem nedrīkstot sacīt, ka viņi
skaisti. — Viņa varēja pievest simtiem tādu veclaicīgu
noteikumu, kuru neievērošana atnesa cilvēkam
ļaunu. Tomēr no redzamas nelaimes vajadzēja raudzīt
pasargāties, tāpat kā nedrīkstēja atraidīt zināmu
laimi.

Kā neapzināta spītība Jāni tomēr atturēja. Viņš
negāja uz Pakalniem. Viņš negribēja ierādīt, ka viņu
var kā puiku stumt un vilkt. Viņam ari negribējās
sevi padot izprašņājumiem, kā tagad iet ar dzīvi.
Ko viņš varēja labu sacīt, kur viņa dzīvē bija tikpat
maz gaišu brīžu, cik šai rudeņa gabalā bij spīdējusi
saule. Un būtu pārāk muļķīgi tādam nolūkam prasīt
zirņus, kur Pakalni taču zināja, ka nieka labības
grauds nevar naudu ne iedot, ne atņemt, ja pats nepelnīsi.

Aija saskaitās. Ja šī kautko vēlēšoties, tad viņš
nekad to nedarīšot. To jau šī vairākkārt novērojusi.
Labi. Tad viņa pati aiziešot. Bet tad lai ari
no viņas negaidot nekādas paklausības.

Viņa patiesi ģērbās un gāja.

Tiklīdz māte bija izgājusi pa durvīm, meitenes
apstāja Jāni. Viņas gribēja zināt, kā laimes lej. Viņām
trūka sajēgas par visām tām rotaļām, ko bērni
piekopa svētkos un ziemas svētdienās. Aija bija
par kūtru viņām kautko parādīt, vai ari pati nekā
neprata. Viņas gudroja un nevarēja izgudrot, kā
laimi var liet, gluži kā ūdeni.

To nu viņām iepriekš nevarēja izskaidrot. Vispirms
bij vajadzīga alva. Vai viņas nezināja kautkur


iebāstas kādas vecas pogas, pīpes vai gredzēnus?

Māre uzkāpa uz sola un noņēma no laktiņas aprūsējušu
skārda kastīti. Meitenes visas sakrita ap
to, un tik daudzas rokas reizē šāvās tur iekšā, ka
pavisam aizsedza kāstītes saturu.

„Vai jūs ziniet, kāda izskatās alva?ˮ Jānis
prasīja.

„Balta!ˮ Zenta atsaucās un pacēla gaisā prāvu
pīpes saloku.

„Kā klinģers,ˮ mazā Rūta teica un lēkāja aiz
prieka par to, ka nu varēs laimes liet.

Metala bij pamaz, tāpēc Jānis skuķus pastūma
sāņis, lai pameklētu, vai tur nebij vēl kāds nieks no
alvas.

Nekā tur vairāk nebij, kā vecas, izjukušas pīpes
daļas, pāris nolūzušu īlēnu, salocīts ādas gabaliņš ar
piķi iekšā, kurā vēl turējās švītras, kas cēlušās drāti
caurvelkot. Vēl tur bija izstaipījies saru kušķītis
un kāda sauja samelnējušu koka tapiņu. Un vēl tur
kaut kas gulēja šai lūžņā. Tas bija neliels kurpnieka
duncītis, plāns kā papīrs un ļoti ass: spala vietā aptīņāts
ar ādu, kura bija noķepusi līdz lipīgumam. Jānis
paņēma duncīti ar diviem pirkstiem. Viņam likās,
ka tur vēl bij skaidri saskatāmi Galdara pirkstu
nospiedumi. Tā bija vienīgā fotogrāfija, ko viņš atstāja
saviem pēcnācējiem.

„Ā, tētes duncītis!ˮ Rūta teica un sniedzās
pēc tā.

„Tas ir ass,ˮ Māre pamācoši sacīja, — „neaiztiec!ˮ

Jānis sasvieda visas grabažas atpakaļ kastītē.
Pie visiem šiem priekšmetiem bij nelaiķis pieskāries
simtām reižu. Varbūt vēl pie šiem niekiem kavējās
viņa dvēsele, jo nebij taču pagājis vēl gads, kopš
viņš te staigāja un rīkojās dzīvs un vesels...

Jānim pārskrēja šermuļi. Viņam taču vairāk
reižu dziļā nakts klusumā bij licies, ka Galdars kaktā
sēž un trin savu duncīti. Te nu bij duncītis kā tikko
trīts. Neviena rūsas plankumiņa.


„Liec nost,ˮ viņš kastīti pastumdams Marei teica
un vēl reiz noskurinājās.

— Aija pa paradumam ciemojās ilgi. Pārnākusi,
viņa izplēta tukšās rokas. Pakalniem zirņi nemaz
nebijuši sēti.

Nu ari Jānim ienāca prātā, ka viņš nebij Pakalnos
redzējis zirņu ne laukā, ne klētī.

Aija bija priecīga. Atzvēlusies čīkstošajā krēslā,
viņa itkā turpināja sēdēt vēl ciemā un runāja bez apstājas:

„Labdienas no paša un no pašas. Ari puikas
lika sveicināt. Ko jau tie lielie, to ari šie. Kāpēc
Jānis neatnākot? Tu laikam viņiem biji liels draugs?
Nu ja, un paši ari teic, — kāpēc neaizgājuši pa svētkiem?
Saki, ko tad mēs, ubagi, drīkstam tā bez
aicinājuma iet. Pats tik laipns kā saulīte. Un pati
tūlīt kambarī pēc medus. — Skuķi, rupuči, mācīsaties
grāmatu, tad ari jūs, ek še, dabūsiet kādu naža
galu.ˮ

To teikusi, viņa izcēla no jakas kabatas ar baltu
lupatiņu pārsietu glāzi, pilnu bālgana, sacukurota
medus.

Skuķi skrēja klāt un sniecās pēc glāzes.

Aija viņām iecirta pa pirkstiem.

„Gaidīt neprotiet? Kā vilki! Kad jūs dzirdētu,
kā Pakalnu puikas grāmatu skaita, — kā skaldīt
skalda. Bet jūs nekā. Jums kad tikai ko rīklē
grūst.ˮ

Meitenes ņurdēdamas atkāpās.

Aijas skats krita uz pīpes saloka un Jānis pasteidzās
ziņot, ka to viņi atraduši un ap pusnakti liešot
laimes.

Meitenes atkal virzījās tuvāk. Laimes liešana
viņas pievilka ne mazāk par medus glāzi.

„Ak tu, pagāni! Tā taču bij pavisam laba pīpe.ˮ

Aija cēlās, pakāpās un noņēma pirmītējo kastīti.
Viņa pakravājās pa to un pēc pāris minūtēm patiesi
bija saspraudusi diezgan cēlu pīpi.

„Jūs man, meistari, tik visu putināt. To es viņam,


tā teikt, uz atkāzām iedāvināju. Viņš nepīpēja,
bet es viņu piespiedu, un tad viņš sāka pīpēt.ˮ

Viņa griezās tieši pie Jāņa.

„Tu mūžīgi tos papirosus sūkā un šķied naudu.
Vai tu nevarētu labāk to lietot? Es tev uz jaunu
gadu viņu dāvinu.ˮ

Jānis atstūma Aijas roku ar visu pīpi.

„Lai paliek. Kad būšu vecs. Man pīpes dūms
par sūru.ˮ

— Veca gada vakars neko neatšķīrās no citiem
vakariem. Tikai plānas medus maizītes bērniem
deva tā ka svētku sajūtu. Viņi tomēr nebij ar to
mierā; jo kad uguns jau bij nodzēsta, no skuķu gultas
cēlās apspiesta kurnēšana. Tur mazā Rūta,
miegā laizdamās runāja:

„Nu mums visu gadu nebūs ne naudas, ne laimes.ˮ

„Vai tu gulēsi! Ko šis, sivēns, zina no laimes
vai no naudas,ˮ Aija rājās.

Tad viņa Jānim ausīs teica:

„Pakalniete, mani vadīdama, apvaicājās, vai
mēs negaidot jaunus dēlus?ˮ


XX.

Jauna gada rītā Aija, vēl gultā būdama, teica:

„Pakalns vaicāja, kad tu sākšot stīpas cirst?
Es nezināju atbildēt. Es teicu, ka pēc svētkiem solījies,
bet dienas neesi minējis.ˮ

„Rītu,ˮ Jānis atbildēja.

Aija tūlīt cēlās.

„Tad šodien viss ir jāsakārto,ˮ viņa teica.

Kas gan tur bij ko kārtot? Viņiem jau nekā
nebija ko iznest no mājas, kurā bija tik liels tukšums
tā ēdiena, kā drēbju ziņā. Viņam vajadzēja iziet gandrīz
vienīgi ar to, kas mugurā un kas vēderā.

Brokastā viņi dzēra tēju, savārītus aveņu kaulus,
piekožot mazu drusciņu cukura.

Aijai atkal galvā bija sarkanais lakatiņš. Viņa
centās šodien Jānim patikt; jo laika sprīdis pirms
šķiršanās mēdz parasti būt siltāks, nekā pēc satikšanās.
Viņa centās daudz runāt un valodu vērsa
uz nākotni, kā to Jānis agrāk bieži mēdza darīt, kad
vēl nebija iegrimis savā klusēšanā. Varēja manīt, ka
Rūtas vakar vakarā teiktie vārdi viņai nebij izgājuši
no prāta, jo viņa griezās pie Jāņa ar jautājumu:

„Bet pasaki man, kas tad īsti ir laime?ˮ

Jānis brīdi domāja. Šāds jautājums viņam nekad
nebija uzmācies; jo nekad viņš nebij sapņojis
par kautko ārkārtīgu. Aizvien viņa tieksmes bija
vērstas uz to, lai kautko labu mācītos, lai šo to
zinātu, bet dzīves baudas viņš ņēma kā nepieciešamas
pārmaiņas darba vienmuļībā. Ik dienas viņš
strādāja. Darbs nebija tik grūts, ka būtu vajadzējis
no tā bēgt. Un ar iekrātajām zināšanām viņš nekad
nebij centies iegūt sev labāku stāvokli. Tā bija viņa
klusa pasaule, kura piederēja viņam vienīgam. Tas
bija viņa puķu dārziņš, kurā viņš varēja atpūsties,
kad vien to vēlējās, bet kurš nekā neienesa. Pareizi
Aija bija teikusi, ka ar savu grāmatu viņš neuzburs


ūdeni no upes augšā. To viņš nespēja. — Ja, kas
tad bija laime? Varbūt brīdis pie degvīna glāzes?
Varbūt sievas klēpis? Vai laimi varēja izliet no
smirdoša pīpes saloka, ja viņas nebij sirdī?

„Man šķiet,ˮ viņš iesāka, „ka katram cilvēkam
ir sava laime un katram tā ir savāda. Tāpēc jau ari
laimes lejot parasti katram izlejas tas, kas viņam vislabāk
piederas un pēc kā kurš tīko. Jaunai meitai
izlejas līgavas vaiņags, jaunai sievai šūpulis, puisim
kamanas, ar ko sievu pārvest, vīram cirvis, ar
ko darbā iet, bet sirmgalvim zārks. Laime savā ziņā
ir cilvēka dzīves un cenšanās kalngals. Uz to viņš
raugās un kāpj, dažs lēnām, dažs strauji, un, man
šķiet, katrs aizsniedz savu laimi, kaut ari sasniegta
tā izrādās mazāk pievilcīga, nekā pēc viņas cenšoties.
Jaunava, kura staigāja dziedādama, bieži vien
izbauda savu sievas laimi nedaudzās dienās un pēc
tam staigā saraudātām acīm. Sieva alkst bērnu, bet
mātes parastā žēlošanās ir tā, kā maz no bērniem var
pieredzēt prieka. Puisis stalti brauc pēc sievas un
pārved mājā velnu. Pienāk diena, kad vīram darbu
veikt pietrūkst spēka. Vienīgi mūžu nodzīvojušais
saņem ilgstošu laimi.ˮ

„Tad nu es tomēr nezinu, kas būtu mana laime,ˮ
Aija domīgi teica. „Esmu tikusi pie vīra. Man ir
bērni. Man ir diezgan darba un pietiekoši atpūtas.
Bet kur ir mana laime? Tās es vēl līdz šim neesmu
redzējusi.ˮ

„Tu neesi viņas pratusi noturēt ilgāk par acumirkli.
Gan jau būs bijuši brīži, kad tu juties apmierināta
un nekā vairāk nevēlējies. — Ja, nu es zinu,
kas ir laime! Laime ir — nekā vairāk nevēlēties.ˮ

Viņi klusēja.

„Kas ir tava laime?ˮ Aija piepeši prasīja.

Jānis zināja, ko varētu atbildēt, bet viņam bija
kauns tagad, vaicātam, to sacīt. Viņš taču vairāk
nekā nevēlējās, kā tikai, lai Aija viņu mīlētu, tā patiesi
no sirds mīlētu. Tad viņš visas dzīves grūtības
uzskatītu vienīgi kā šīs laimes piedevas.


„Es nezinu,ˮ viņš skumji teica. „Man nav laimes.ˮ

„Vai tu pie manis neesi laimīgs?ˮ

Jānis viņu uzskatīja vēsu skatu.

„Man aizvien ir atlicies ko vēlēties.ˮ

„Hm. Tu esi neapmierināms.ˮ

Ar to izbeidzās viņu saruna par laimi.

Uz vakaru Jānis sakravāja savas darba lietas.
Viņš ņēma līdz ari slīmestu, jo kas zina, varbūt varēja
mājā, kurā apmetās, drusku strādāt. Vakari
taču bija tik gari. Ja tikai mežsargs būs ar mieru,
viņš pirmo tūkstoti tūlīt izvedīs un izstrādās jau turpat
uz vietas. Tā viņš tiks ātrāk uz priekšu; jo pēc
iespējas drīzi vajadzēs tikt pie zirga, lai pavasarī
lauka darbi nekavētos.

„Cik tev ir naudas?ˮ Aija prasīja.

Viņa bij no klētiņas izvilkusi pussatrunējušu
mākslīgu mēslu maišeli un bāza tajā kukuli maizes.
Viņa gribēja bērt vēl virsū kartupeļus, bet Jānis domāja,
ka nesamais būs par smagu un kartupeļu vietā
vēlējās otru kukuli maizes.

„Aizdars tev jāpiepērk,ˮ viņa teica. „Es tev
dotu ari kādu sauju putraimu, bet kas tev tur to
putru vārīs? Gan jau pa to laiku badā nenomirsi.
Ja ceļā gadās bode, paņem kādu pusmārciņu cukura
un dzēri vakaros siltu ūdeni.ˮ

Aija deva labus padomus attiecībā uz ēšanu. Par
visu citu vajadzēja viņam pašam zināt. Viņa aizsēja
maišeli un pacilāja. Oh, bija diezgan ko stiept. Un
vēl pa tik dziļu sniegu. Kur tad vēl darba rīki. Vairāk
viņš nevarēja panest.

Ceļa kule bija gatava. Nu viņi varēja vēl omulīgi
kopā pavadīt atlikušās stundas. Aija bija sevišķi
mīļa un pieglaudīga. Viņa domāja, ka šo nakti nemaz
nevajadzētu aizmigt. Viņa sauca Jāni atkal par
savu mīļo vīriņu, ko sen nebij darījusi, un viņam ienāca
prātā, ka vajadzētu iziet laukā paskatīties, vai
kautkur nav uzstādīta kāda zīme, ka šis mīļais vīriņš
nu būs prom. Viņš tomēr to nedarīja. Viņš ļāva
sevi glaudīt un paijāt kā bērns.


Visaugstākā mīlināšanās brīdī Aija čukstēja:

„Vai nu tu esi laimīgs?ˮ

Jānis nekā neatbildēja. Viņš tikai spieda savas
lūpas uz viņas valgās, karstās mutes, kura vērās kā
viņu visu sevī ieņemt vēlēdamās.

Tas tomēr nebija tas, pēc kā viņš gadiem ilgi
bija ilgojies. Tā bija tikai miesa, kas te ņēma savu
tiesu. Dvēselei vajadzēja daudz augstākas baudas.
Tai vajadzēja saviļņot nevien viņa asinis, bet darīt
katru domu, katru jūtu tik dzidru un daiļskanīgu,
cik skumjas un nepasakāmi smagas tās bija visā
viņa svešniecības laikā.

Aija tomēr bija pirmā, kas iemiga. Pēc pāra mīlas
izverdumiem viņa kļuva gurda un vienaldzīga.
Aizgriezusies pret sienu, viņa drīz vien šņāca tai
dziļākajā miegā, kādu vien cilvēks var ziemas naktī
gulēt.

Jānis bija atkal vientulis un viens ar savām domām.
Rītu viņam agri vajadzēja doties uz darbu.
Bet savādā kārtā viņa domas ne mazākā mērā netiecās
minēt, kā tur būs un kā viņš turpu aizklās pa
nezināmiem ceļiem. Viņa domas atkal laidās atpakaļ,
kā rudenī lapas laižās atpakaļ uz zemi, no kuras
guvušas savu smagumu.

Vecais sienas pulkstens gārdzoši izdvesa divi,
kad viņš vēl bija nomodā. Izšūpojies senās, senās
dienās, kuras viņam šķita visjaukākās viņa mūžā, neraugoties
uz visām sāpēm, ko Aija viņam toreiz nodarīja,
viņš pārcēlās uz vakardienu. Cik neīsta un
liekuļota viņam likās Aijas izturēšanās. Laipnība un
pieglaudība viņai slikti piestāvēja. Simtreiz labāk
tad viņš redzēja viņu vienaldzīgu, ja, pat dusmīgu,
nekā raudzījās tajos kaķes kūkumos, ko viņa meta
viņam tuvodamās. Tas nozīmēja, ka mīlestība lēnām
mira ari viņa pusē. Sākumā viņam bija pieticis vienīgi
Aijas tuvuma. Tagad jau viņš uzstādīja zināmas
prasības. Varbūt drīz pienāks laiks, kad viņš vairs
nevarēs viņu ieredzēt. Vai tas bija parastais mīlas
ceļš, jeb vai te bij nožēlojams izņēmums? Bet, —
varbūt viss vēl varēja griezties uz labu.


XXI.

Tikko svīda auksta ziemas diena, kad Jānis izgāja
no mājas. Atvadoties Aija viņu bija noskūpstījusi
un novēlējusi dievpalīgu. Tas tomēr viņam bija
licies kā pienākuma izpildīšana, nekā pilnas sirds atvieglojums.
Viņam šķita, kā Aija par viņa aiziešanu
ātrāk priecājās, nekā skuma.

Nu viņš atradās uz ceļa starp viņu mājiņu un Pakalniem,
kur viņam bija jāieiet ceļu paprasīt. Pa Aijas
iemītajām pēdām viņš cīnījās uz priekšu, nesdams
diezgan smagu nastu, kura viņam bija uzsieta mugurā.
Nosāņus skatoties viņu varēja noturēt par
paunu žīdu vai pat par ubagu. Sajozies, lielām pastalām
kājā, galvā vecu, ausaiņu Galdara cepuri, ko
Aija viņam bija uzspiedusi, viņš pats sev izlikās nožēlojams
un vājš vecis, kurš tikko kājas velk.

Jānis gribēja ieiet Pakalnos pa tumsu, nepamanīts;
bet gaisma, kā par spīti, plētās tik strauji, kā
bija jau pavisam gaišs, kad viņš iegriezās Pakalnu olnīcā.
Viņš apstājās un pameta acis visapkārt. Viss
bija apsarmojis un apsārtis: olnīcas stuburu gali, kuri
tikko rēgojās no sniega, koki, kuros tupēja sabozušās
vārnas. Viss likās tik tīrs un mirdzīgs. Kā viņš
iederējās te šai teiksmainajā pasaulē, tāds ubags no
ārienes un tik smagām domām? Viņam priekšā bija
tukšums un aiz muguras kautkas palika, kas lika viņa
sirdij sāpēt. Viņš no augšas pārlaida acis savam stāvam
un skumjš prieks salieca viņa lūpas smaidā.
Ari viņu jau bij paspējis apsarmot skaistais ziemas
rīts.

Jāņa ierašanās Pakalnos sacēla lielu dzīvību.

„Sen neredzēts ciemiņš,ˮ pati iesaucās, kad
viņš padeva laburītu. „Bet nu gan iztaisījies pēc īsta
mežinieka.ˮ

Viņa steidzās viņam palīdzēt atsvabināties no
nastas, kuras lences negribēja nākt nost no resnajām


mēteļa piedurknēm. Noņēmusi nastu un stenēdama
nolikusi to uz skrūvbeņķa, viņa teica, maišeli taustīdama:

„Jāparaugās, ko tur Aija iedevusi līdz.ˮ

„Tur ir tikai maize un darba lietas,ˮ Jānis stostījās.
„Pavalgu būs jāpiepērk turpat uz vietas.ˮ

„Labāk būtu bijis maizi nopirkt turpat uz vietas.ˮ

Jānis nekā neatbildēja.

Aiz skapja stūra parādījās abu puisēnu galvas.
Tad zēni izlēca no savas slēptuves, vēl nemazgājušies,
basām kājām un pieķērās Jānim katrs no savas
puses.

„Kur tu tik ilgi biji?ˮ mazākais teica.

Un lielākais pamācoši atbildēja:

„Viņš jau tepat lejā dzīvo visu laiku.ˮ

„Vai nu tu dzīvosi pie mums?ˮ

„Nē. Jānis tagad brauks uz tāļu ciemu, tur, netāļu
no jūsu vecās mātes,ˮ Pakalns teica.

„Bet nu skrieniet, nomazgājaties un apģērbjaties.
Ciemiņš pa tam apsēdīsies un atpūtīsies,ˮ pati
Jānim krēslu paceldama, bērnus mudināja.

Ari Pakalns apsēdās.

„Es jau domāju, ka jūs šodien iesiet,ˮ viņš iesāka.
„Pirmdienā gan neesot labi darbus sākt. Bet
vai tad visas nav Dieva dienas? To laikam tikai izgudrojuši
sliņķi un negauši, lai būtu iemesls pirmdienās
izlāpīt paģiras. Un patiesībā jau šī diena jums
paietu ceļā, ja būtu kājām jācilpo. Bet man uz to
pusi braucams, un es jūs aizvedīšu. Jāiet vēl zirgam
iebērt auzas. Nav jau ko steigties. Sieva uzvārīs
kafiju. Padzersim. Kad tikai uz lielceļa, aizies kā pa
galdu.ˮ

Pie brokasta Pakalniete apvaicājās, kā tad nu
jaunajam vīram ejot.

„Vai variet sadzīvot ar sievu, kura jau iemācījusies
par vīru valdīt?ˮ

„Paldies,ˮ Jānis atteica. „Iet ļoti labi.ˮ
Ja. Varbūt viņam izdošoties. — Aija, kad te bijusi,


ari priecājusies, ka nu viss pie šiem ejot uz labo
pusi.

„Krietnam vīram nemaz nevar būt slikta sieva,ˮ
Pakalns teica.

„Oho,ˮ pati iesaucās. „Vai tu pats nelasīji, kā
Zokratam Ksantipe lējusi samazgas uz galvas?ˮ

Nuja, Zokrats jau ari bijis tikai filosofs. Būtu
viņš zemes arājs, ja citādi nē, ar grožu līkumu būtu
izdzinis visas gražas.

„Tā jau jūs, vīri, lielāties. Beigu beigās jūs tomēr
visu dariet mums pa prātam. Jums tikai izliekas,
ka jūs valdiet, bet patiesībā valda sievas, ja ne
citādi, tad ar savu piemīlību.ˮ

Jānis nekā neatbildēja. Viņš tikai klausījās.
Viņa acis vēroja te šo istabu ar viņas iemītniekiem
un domās viņš to salīdzināja ar Aijas mītni. Tā bija
pils pret lāču medzeni. Šie cilvēki varēja lasīt grāmatas,
lasīto saprast un pārrunāt. Viņu pasaule plētās
aizvien plašāka. Viņš, turpretim, stiga kā dumbrajā.
Tomēr — pagaidiet vien, nākošu gadu ap šo
laiku! Ja viņam tikai palaimējās visu tā nokārtot,
kā bija iedomājies, tad dzīve būs pavisam citāda, kad
nāks redzami viņa darba augļi. Tagad viņai ir iemesls
pret viņu izturēties, kā pret ienācēju ubagu,
kas viņš patiesībā ari bij.

Kad Pakalns izgāja zirgu jūgt, pati pienesa Jānim
prāvu gabalu sālītas cūkas gaļas.

„Bāžiet kulē,ˮ viņa teica, „nebūs jāpērk.ˮ

Jānis pretojās. Viņš jau tā viņiem daudz pateicības
parādā. Kas zina, kad un kā viņš to visu varēs
atmaksāt.

„Ņemiet vien,ˮ viņa mudināja un pati sēja maisu
vaļā. „Tā nav nekāda dāvana nedz ari avanss. Tā ir
pēdējā nomaksa par jūsu rudeņa darbu. Tā ir barota
ar jūsu pļautiem miežiem.ˮ

Ienāca pats.

Zirgs bija sajūgts. Viņi ardievojās un saņēma
laimīga ceļa novēlējumus no visiem palicējiem. Zēni
vēl uzlēca kā zvirbuļi uz priekšnama sliekšņa un noraudzījās
aizbraucējiem pakaļ ar gruzdošu vēlēšanos


pabraukt kādu gabaliņu līdz; bet tas nu šoreiz nebija
iespējams, jo laiks bija tik auksts, ka dvašu velkot
degunā dūrās kā sīkas adatiņas.

Viņi izbrauca uz lielceļa. Dūmi no apkārtējām
mājiņām cēlās taisni gaisā, rīta saules caurspīdēti.
Ari koki stāvēja mirdzīgi viļņoti, kā sastinguši dūmu
mākoņi.

Ar vīriešiem piemītošu kautrību abi braucēji ne
ar vienu vārdu neaizkāra savas dzīves intimo daļu
kā to labprāt dara sievietes, nonākdamas pat līdz
diskrētām lietām. Viņi runāja par darbiem. Pakalns
lielīja savu zirgu, kurš tiešām, tiklīdz tika uz
lielceļa, gāja kā vējš. Izrādījās, ka Pakalns brauca
vairāk Jāņa dēļ, lai aiztaupītu viņam smago gājienu.
Viņš vienīgi gribēja apciemot savus radus. Bez tam
viņš jau viņreiz bij aizrunājis kādu divdesmit kāršu.
Nu viņš gribēja palūgt mežsargu, lai tās liek izcirst;
jo neatmaksājas tādu gaisa gabalu no lieka braukt
un bendēt savu vēl vārīgo kāju pa tik dziļu sniegu
bradājot. Viņš ari domāja, kā Jānis varēs turpat apmesties,
kaut gan ļaužu priekšā tas nebija visai labi,
ka mežinieki apmetās pie mežsarga. Tomēr turpat
apkārt bija lazdu pakalni un, kur caur mežu tecēja
upīte, tur gandrīz citu koku nebij, kā vienīgi lazdas.
No mežsarga mājas tas bija versti, vislielākais, kurpretīm
līdz tuvākajam saimniekam varēja skaitīt vismaz
verstis trīs. Tā bija liela starpība.

Sliedēs viņi iebrauca labā pusdienas laikā. Mežsarga
patlaban nebija mājā. Viņus saņēma pusmūža
sieviete, runīgi un laipni.

„Meitas laikam skolā?ˮ Pakalns uzsāka valodu.

Nūja. Pats aizvedis un neesot vēl atpakaļ. Tāļu
tā skola un sniegs kā jūra. Vai neatjūgšot zirgu?
Auksti lopam tādā sprēgonī.

Nē. Ilgi jau nepalikšot. Un esot apsegts.

Pamazām Pakalns runu noveda uz Jāni. Varbūt
viņa esot dzirdējusi par lazdu ciršanu? Te nu esot
tas stīpu meistars. Vai nevarēšot viņu pieņemt uz
dažām nedēļām siltumā?

Ja. Saimes istaba esot liela diezgan. Sols tik


plats, ka varot gulēt pat divi blakus. Netrūkstot šiem
ari skaistu meitu. Marta ziedot kā puķe. Tikai puikas,
dumjie, neviens to neplūcot. Šai mirtes pāraugot
un sākot kalst. Nu jau ceturto gadu pie šiem dzīvojot.

Pakalns ar Jāni saskatījās un pasmējās.

„Par vēlu, radiniec, — šis jau savu nelaimi dabūjis
uz kakla.ˮ

Sliedene nometa ar roku.

,Tad nav ne ko runāt, ne ko lielīt.ˮ

Tērzējot un jokojot laiks pagāja ātri. Viņiem likās,
ka būtu patecējušas tikai nedaudzas minūtes,
kad nočirkstēja sniegs gar aizsalušo logu, un pēc
acumirkļa istabā ienāca mežsargs. Novilcis kažoku
un ar kreiso roku braucīdams ledus gabalus no sirmās
bārdas, viņš labo sniedza viesiem, par viņu ierašanos
ne priecīgs, ne bēdīgs. Mierīgi, it kā jau vairākas
dienas būtu tā kopā sēdējuši, viņi visi trīs vispirms
pārrunāja dziļās ziemas labumus un ļaunumus.
Tad pārgāja uz saimniecībām un uz mežu.

Vai tad kāds cilvēks mežā strādājot? Neesot
taču nekādu cerību šoziem mežu izvest.

O ja. Strādājot diezgan. Šim ikdienas jākāpjot
sniega kurpēs un jāapšļūcot lieli meža gabali. Par izvešanu
neesot ko bēdāt. Vajagot tikai triju dienu
atdrēģa, un mežā sniegs saslābšot tā, kā palikšot tikai
trešā daļa no tagadējā biezuma.

Jāni mežsargs bij uz vietas pazinis un jau roku
sniegdams teica:

„Klāt!ˮ

Pati klāja galdu.

Pasalušiem, viņiem garšoja karstā gaļas zupa,
un ēdot valodas risinājās plaši un gari. Kad viss bij
izrunāts par kārtīm un par lazdām, saimniece ieminējās,
kā stīpnieks gribot tepat pie viņiem apmesties.
Ko vīrs sakot?

Sliede noglauda savu sirmo bārdu.

„Mums tas mežkunģelis tāds jauns un paglups,ˮ
viņš teica. Tomēr varēsiet palikt. Grafs mani pazīst


tikpat ilgi, cik es viņu. Viņš zina, ka ne skabarga
no meža nav aizgājusi pa netaisniem ceļiem.ˮ

Ar to pietika. Jānis varēja nest savu maisu saimes
istabā, kur viņš sastapa pusdienu ēdot puisi,
divas meitas un kādu vecu pāri savā kaktā, pie maza
galdiņa, kurš bija iespiests starp diviem gultu galiem.
Saimniece, viņam līdzi ienākusi, parādīja solu,
uz kura varēs gulēt, un skaļi teica:

„Šis cilvēks te paliks kādu laiku. Viņš cirtīs
stīpas.ˮ


XXII.

Jānis strādāja mežā. Mazā gaismiņā viņš izgāja
no mājas, asi trītu cirvi aiz elkoņa aizkāris, un pārnāca
vakarā, kad bija atkal tikpat tumšs. Tūlīt pirmajā
dienā viņš uztaisīja no egļu zariem būdu, ar
līdzenu celmu vidū, uz kura varēja sēdēt un sildīties
pie būdas priekšā sakurtās uguns, kad laiks bija atpūsties.

Paēdis viņš tagad bija labāk, nekā mājā būdams.
Vakaros un rītos viņš dabūja pa bļodiņai no tās zupas,
ko saime strēba, lai, kā saimniece teica, zarnas
nesarautos uz sausa vien. Cukuru viņš bija aizmirsis
nopirkt. Bet par to viņam pusdienai bija līdz ikdienas
prāva šķēle taukas gaļas, ko viņš ne cepa, ne vārīja,
bet koda maizei klāt tāpat zaļu, kā to Rīgā bij
radis darīt. Un ja iegribējās dzert, tad vajadzēja tikai
nolaisties dažus soļus lejā, un viņa tāšu tūtē laistījās
skaidrs strauta ūdens, kurš, lēkādams pa akmeņiem,
neaizsala un neaizsniga pat tik bargā ziemā,
kāda bija šogad.

Darba vietā mežs izskatījās, it kā to būtu izrakņājis
simts cūku. Neviens krūms nebij garām palaists.
Visi tie bij apmīdīti, izlocīti un visur sniegā
gulēja sīkas, baltas lazdu skaidas. Bet vietvietām
stiepās dziļas sliedes, apzīmēdamas ceļus uz gubām,
kuras ar katru dienu auga tā skaita, kā apmēra ziņā.
Lai nebūtu pavasarī liekas klapatas ar meža tīrīšanu,
kas prasītu vairāk dienu pavasara citos darbos
tik vajadzīgā laika, mežsargs viņam bija ieteicis lazdas
kraut gubās ar visiem zariem un galotnēm. Tā
viņam varbūt iznāca pa ceturto daļu vairāk ko mājā
vest, bet par to atkal spēcīgi žagari plītij.

Darbs vispār nebija grūts un dziļā meža vientulība
Jāni atspirdzināja tā, kā visa pasaule viņa acīs
atkal atdabūja krāsu, ko tā pēdējā laikā bija zaudējusi.
Kas tas bij par klusumu! Kad viņš nolaida cirvi


gar sāniem un izstiepās taisns, viņam likās, ka zūd
viņa cilvēka izskats, ka viņš sastingst šai klusumā
par koku. Brīdi viņš tā stāvēja, izbaudīdams iesniguša
bērza ziemas mieru... Bet klau!

„Sī sī—čē.ˮ

Tā bija zīlīte.

Viņa smadzenes atkal sāka darboties, roka cēlās,
kājas spēra soļus. Viņš bija atkal cilvēks. Viņš
cirta, nesa, krāva, pa brīžam atstumdams cepuri no
pieres un ar delnu sviedrus noslaucīdams.

Brīžam viņa tuvumā ieradās dzenis. Kaut kur
augstu, neredzams, viņš kala tik stipri un strauji, kā
dārdēja viss mežs. Reizām, būdā sēdēdams un smēķēdams,
viņš cauri dūmu zilumam redzēja sirmu vāverīti.
Viņa dejoja pa lazdām, uzmanīgi pētīdama
gan lazdu galotnes, gan izbradāto sniegu, kā brīnīdamās,
kas te notiek.

Katra diena nāca ar savu jaukumu. Mežs, kura
pamatā gulēja miers un klusums, tomēr bij tik bagāts
dažāda veida pārmaiņām, kā ausij aizvien bij ko uztvert
un acij ko skatīt. Reizām vienmuļais meža pelēkums
sadrupa neskaitāmos gaismas vizuļos. Cauri
kokiem bija izlauzušies zemā ziemas saule, līdz pat
meža dibenam. Tur nu viņa apgaismoja sniegu, būdu
un koku stumburus, uzmetās uz cirvja asmeņa kā
maza uguntiņa. Sirds Jānim sita straujāk.

Dažu dienu krita tik biezs sniegs, ka pārslas sanēja
kā bites, mezdamās ziedos. Citā dienā galotnēs
šalca vējš, un lielie koki šūpojās tik stipri, ka kustējās
līdz saknēm. Bet te apakšā bij tomēr rāms, un likās,
ka cauri vienmuļajai koku šalkoņai varētu dzirdēt pat
to vissmalkāko troksnīti.

Viss te bij tik vienkāršs, tik skaidrs un mierinošs,
kā Jānim, domājot pat tās vissmagākās domas,
nebij nekāda grūtuma sirdī. Gluži otrādi, — viss,
kam tagad pieskārās viņa domas, atdabūja agrāko
spožumu. Aija viņam atkal šķitās tik laba un mīļa,
ka gribējās pēc iespējas viņu redzēt. Viņam bija sakrājies
tik daudz kas, ko viņai vajadzēja dzirdēt.
Viņš domāja ari par bērniem. Tūlīt, tiklīdz viņš tiks


mājā, viņš raudzīs abus lielākos skuķus iemācīt grāmatā.
Bija tik skaisti domāt par to, ko visu viņš neizdarīs
ar naudu, ko saņems par stīpām. Lai nak tikai
pavasars, tad visa piekalne, kura tagad uz viņu
noraugās ar smīnu, apstulbs aiz brīnumiem. Kā kāds
burvis viņam ieburs mājā visu, kas vien vajadzīgs
viņu mazajā saimniecībā. Būs zirgs, būs sēkla ko
zemē kaisīt, būs rīki, ar ko iestrādāt.

Domādams pie visa, kas būtu vajadzīgs, viņš, kā
atpūzdamies, pameklēja taisnus bērziņus un nocirta
tos, ieslēpa lazdu gubās. Tur iznāca labas ilksis
ratiem un ragavām. Tāpat viņš pagādāja un noslēpa
sakkokus. Tā nebija nekāda zagšana. Tas bij
tikpat, kā noraut mežā riekstu vai nocirst nūju. Viņā
brieda spēks un griba. Kā viņš strādās un gādās,
kad tiks mājā.

Jāņa labsajūtu pabalstīja ari skaistie vakari
plašajā mežsarga saimes istabā. Pēc vakariņām viņi
parasti sasēdās ap gaišu bērza skalu, krāsns priekšā,
un izmetušies vieglās drēbēs, gluži kā vasarā, strādāja.
Puisis vija, meitas vērpa, bet Jānis, kuram nebija
nekā ko darīt, jo mežsargam nebij stīpbeņķa, sēdēja
un klausījās jauniešu valodās vai ari savukārt
stāstīja par Rīgu. Pievirzījās pie gaismas ari abi vecīši.
Māte aizvien kautko lāpija, kā mūžu piebeigt
gribēdama vēl ar to pašu, kas spēka dienās pagādāts;
bet tēvs taisīja lazdas spieķus, skaisti liektiem rokturiem,
kādus pilsētās pārdeva par dārgu naudu, bet
par kuriem šeit viņš ņēma dažas kapeikas. Brīžam,
sarunām apsīkstot, atskanēja dziesmas, pie kurām
piedalījās ari veču pāris. Viņu balsis izdalījās no jaunajiem.
Tās bija gurdas, mazliet drebošas skaņas, ko
gausi vilka šīs vecās krūtis.

Pirmajā vakarā Jānis bija juties te kā lieks un,
klusām paēdis vakariņas, izritināja uz sola cisu maisu,
ko saimniece bij meitām likusi pagādāt, un stiepās
garšļaukus. Bet jau otrā vakarā viņam bija šis tas
ko vaicāt, un to pašu darīja mājinieki. Valodas raisījās
pašas no sevis un vijās kopā svabadi, līdz kļuva
par jokiem, smiekliem un dziesmām. Visi atzina, ka


ar Jāni viņu istaba kļuvusi skanīgāka, kaut gan viņš
nebūt nebij omulības uzsācējs. Aizvien viņi apvaicājās,
cik pastrādājis un cik ilgam laikam vēl būs
darbs, žēlodamies, ka tad, kad viņa te pietrūkšot,
viņiem pirmajā laikā likšoties tā savādi. Meitas nebūt
nežēlojās, ka viņš precējies. Viņas izturējās pret
viņu vienkārši draudzīgi, kas bij tik tīkami un cilvēcīgi.
Dažreiz, pēc vakariņām, pakavējas saimes
galā ari saimnieks ar saimnieci. Pats mierīgs kūpināja
savu garo pīpi, ne ar vaibstu neizrādīdams līdzdalības
pie saimes dziesmām vai jokiem. Saimniece
turpretim palīdzēja te vienai, te otrai pusei, skatoties
pēc acumirkļa simpātijām, un viņas vārdos bija
laba daļa asprātības. Kad ļaudis brīnījās, kur Jānis
tik daudz stīpu likšot, — pieci tūkstoši lazdu pusplēstas,
tas būšot desmit tūkstošu stīpu — tad viņa nopietni
teica:

„Tur Rīgā daudz kas jūk. Viss turas tikai stingri
sastīpots. Desmit tūkstošu stīpu tur vajadzīgs laulātiem
ļaudīm vien, lai tie kaut cik turētos kopā.ˮ

Visi smejas. Pat mežsarga baltā bārda ap lūpām
mazliet ievilkās.


XXIII.

Nedēļa jau gāja uz beigām. Darbs veicās labāk,
nekā Jānis iepriekš bija domājis. Ciršana gāja uz
pusi ātrāk, nekā senāk, kad viņš strādāja Vidzemē.
Nekur ari nevarēja būt tik daudz lazdu, kā te, šajos
graušainajos strauta krastos.

Piektdienas vakarā, vakariņas ēdot, Jānis ievaicājās,
cik tāļu no šejienes varot būt Radi.

„Burr!ˮ Marta noskurinājās. „Tur tā meita noslīka.ˮ

Jānim aizrāvās elpa. Kapec viņam vajadzēja
pieminēt šo māju? Tomēr, nu vairs nevarēja atstāties.

„Būs verstes sešas,ˮ saimniece atteica. „Vai
jūsu pusē ari dzirdēts par briesmīgo notikumu?ˮ

„Man tur dzīvo tēvs,ˮ Jānis kā vairīdamies paklusām
teica.

Bet ar to noslēpums bij atklāts. Meitas saskatījās.
Puisim kumoss iespriedās kaklā. Saimnieks ilgi un
pētoši skatījās uz Jāni, kā zīmēdams viņā slepkavu.
Tikai saimniece runāja:

„Tad jūs esiet Radu Baloža dēls. Es domāju, —
Baložu pilna pasaule. Ak, tad jūs esiet tas...

Jānis redzēja un juta, kas ap viņu notiek. No
visām pusēm uz viņu stiepās kā asi dzeloņi. Viņš
tomēr saņēmās un teica:

„Būs rītu jāaiziet.ˮ

Lai izkliedētu nepatīkamo klusumu, kas piepeši
bij iestājies, saimniece sacīja:

„Tad jau ek še piesēstiet pie veča, kad rītu
brauks skuķiem pakaļ. Radi taču ceļa malā. Ne
simtu soļu nebūs jābrien. Pirmdien, ja gribēsiet tik
ilgi palikt, varēsiet atkal atbraukt.ˮ

Viņa pagriezās pret vīru ar jautājošu skatu un
viņš atbildes vietā tik ko manāmi pamāja ar galvu.


Tā Jānis sestdien ap pusdienas laiku bija jau
Rados.

Bija viena no tām ziemas dienām, kad zemei,
kura ir tik balta un liekas tik viegla kā pārsla, draud
uzgulties debesis kā svina vāks. Nevienas dzīvības
nesastapis, Jānis iegāja Rados. Saimes istabā valdīja
smaga pustumsa, kad viņš iekapā pār augsto
slieksni un piesmakušā balsī padeva labudienu.

Vienīgais cilvēks, kas viņa balsi pazina, bij māte.

Te jau ari nebija nekādu cilvēku. Kāda meitene
mazgāja plīts kaktā traukus un Vistu Miķēlis gulēja
gultā zem segas. Viņš bija nesis no akas pilnu stopu
ūdens un laikam sastaipījies.

„Kur tēvs?ˮ Jānis vaicāja, mātei roku nobučojis.

„Tēvs aizkāpa līdz bodei. Bet kāds vējš tad tevi
šurp atnesis?ˮ

„Atlaidos pats ar savu vēju.ˮ Jānis mazliet vīpsnodams
atbildēja.

„Vai varbūt jau pietiek tā jūga? Es jau domāju,
kā ilgi tu nevilksi. Ko tu, tā sacīt, tukšā vietā. Vieglāk
uzcelt jaunu māju, nekā sakritušu salabot. Labāk
uzšūt jaunus svārkus, nekā panckas salāpīt.ˮ

Māte viņam nolika priekšā bļodiņu biezputras,
dziļu tauku aci vidū. Viņi ēda un runāja.

„Re, nāk jau ari vecais,ˮ māte piepeši iesaucās
un tūlīt cēlās, lai sameklētu trešo karoti.

Tēvs priecājās par dēla ierašanos.

„Tas labi, dēls, ka tu mūs neaizmirsti apciemot...ˮ

Viņš gribēja vēl ko sacīt, bet māte viņu apsauca:

„Nu ēd, ēd — nežļeb!ˮ

Vecais vīrs nodūra galvu un māte tūlīt novirzīja
valodu uz Ievu.

„Ak kungs, to baiļu un to bēdu, ko mēs izcietām
tai dienā no kazām pārbraukuši. Negulējuši, nosaluši,
mēs, tiklīdz ienākam istabā, — saimniece saka:
Ievas nav! Man tā kā aukstu ūdeni kāds būtu uzlējis.
Notirpa rokas un kājas. Sak', kad tikai nebūtu
sev ko nodarījusi. Tā šiem arī esot bail, saimniece


saka. Tiklīdz atbraukuši no baznīcas un pateikuši,
kā Jānis salaulāts ar Aiju, viņa saķērusi galvu abām
rokām un iekliegusies: Mana galva, mana galva! Bet
tad apmierinājusies. Apkopusi lopus, apmetusi visu
mājas soli. — Tā ir labi, Ieva, šī teikusi. Vai tas vienīgais
puisis pasaulē? Bet vakarā šo it kā kāds mudinājis
iet saimes istabā palūkot, vai Ieva pārāk nebēdājas
un neraud, palikusi savdabā. Gulta bijusi
tukša. Nu gājuši ar vējlukturi uz kūti, uz klēti, — visur
aizslēgts. Izmeklējuši šķūņus, riju, klonu un pelavnīcas.
Nekur. Gan jau pārnāks, es teicu. Sirdssāpēs
jau cilvēks dažreiz neatjēdzas, ko dara. Tā,
raug, Zīraks citreiz dienu un nakti bija mežā uz celma
nosēdējis, kad abus zirgus nozaga. Sak, ko tur iepriekš
uztraukties. Nāks diena, tad jau varēs pēdas
sasekt. Es tā mierinu, bet pašai zobi klab aiz bailēm.
Kā cilvēks tomēr var ļaunu paredzēt... Tā ari bija.
Nāca diena. Skatāmies, pēdas aiziet uz pirti, garām
pirtij, līdz upei. Un atpakaļ ne zīmes. Upe mierīgi
griež ūdeni pa atvaru, bet mēs stāvam uz krasta abas
ar saimnieci un raudam. Tam tavam Jānim, viņa
saka, vajadzētu piesiet akmeni pie kakla un iegrūst
tepat šai vietā.

Jānis nobrauca ar roku sev pār seju. Māte apklusa
un viņš mēģināja runāt.

„Es tagad strādāju mežā, tepat pie Sliedes.ˮ

Viņš izstāstīja par lazdām, un cik cerē ar stīpām
nopelnīt.

„Kad nu tikai netrūktu svētības,ˮ māte nopūtās.

„Mēs jau cik reižu neesam norunājuši, sak, ko viņš
tur gāja plēsties dēļ vecas sievas un dēļ svešiem bērniem.
Kādu medus podu gan tur atradis. Kas tad
kaitētu, ja būtu paņēmis Ievu. Viss, ko pelnītu, paliktu
pašam. — Ak ja, — uz Ievas lādes atradām zīmīti,
uz kuras vairāk nekas nebija rakstīts, kā vienīgi:
Lūdziet manu Jāni uz bērēm.ˮ

Manu... Varbūt ka tiešām viņš piederēja vienīgi
viņai. Ak, kas varēja izpētīt pats savu sirdi?
Viņš tomēr nebij nācis uz bērēm...


„Variet satikt ar tagadējo?ˮ tēvs prasīja. Un
māte steidzās atbildēt:

„Kad nu ar Jāni nesatiks, tad ne ar vienu nesadzīvos.ˮ

„Ja, man ir labi,ˮ Jānis kā pamodies teica. „Patlaban
grūtāk, kamēr visās malās tukšums un sagruvums.
Bet kad iekopšu zemi kā Pakalns, tad uzcelšu
jaunu istabu un kūtij ielikšu jaunas sijas, tad nebūs
vairs nekādu grūtību. Jūs redzēsiet, — tas nevilksies
nemaz tik ilgi. Es Aiju mīlu vairāk par visu pasauli.
Un meitenes ir mīļi un skaisti bērni, kuri mani
drīz vien turēs tikpat kā savu īstu tēvu. Es uz Ziemas
svētkiem viņām nopirku lakatiņus...ˮ

„Slinkai viņai vajag būt,ˮ māte atņēma valodu
atpakaļ. „Tas vēl nav pieredzēts, ka vīramātei vedekla
neuzsedz lakatu. Būtu es to zinājusi, — vai
man vajadzēja viņai atgrūzt savu skaisto villaini?ˮ

„Tur nav slinkums vainīgs, māt. Aija nemaz nav
tik slinka. Viņa ir mazliet nolaidīga, tas tiesa; bet
Galdars ar savu lielo dzeršanu viņu padarījis tādu.
Viņiem nav bijis aitu. Linus viņi aizvien pārdevuši.
Nav viņai stāvu, nav metamo stāviņu, nav pat lietīga
ratiņa, ar ko vērpt.ˮ

„Slinkumu var ar daudz ko aizbildināt. Bet es,
acis uzmetusi istabas kaktiem un logu rūšu stūrīšiem,
tūlit domāju, sak, te nav tā, kā vajadzēja būt.ˮ

„Istabiņa ir veca un tajā nav nekāda prieka sevišķi
kopties,ˮ Jānis aizstāvējās. „Pagaidi, kad būs
jauna, ar grīdu un izsviestām sienām, tad tu redzēsi.
Un Aijai pašai kad būs kārtīgas drēbes mugurā.ˮ

„Runā, ka viņa dauzoties ar citiem vīriešiem.ˮ

Jānis nosarka.

„Ļaudis daudz ko melš. Aija mani tā mīl, kā bija
ļoti greizsirdīga uz Ievu, labi zinādama, ka es viņu
neesmu mīlējis un neesmu ar viņu tuvāk ielaidies.
Un svešus vīriešus es pie mums neesmu ne acīs redzējis.ˮ

„Stāsta, ka ar to pašu, kurš tur kāzās bija.ˮ


„Ne, ne,ˮ Jānis smējās. „Tas laikam gan tāds ir.
Bet to viņa nemaz nelaiž mūsu sētā.ˮ

Māte apmierinājās. Vai Jānis neiešot tagad
saimnieku galā? Taču tik labi sadzīvojuši to rudeņa
gabalu, kamēr te bijis. Pa svētkiem bijusi ari Olga
mājā. Tāda garāka pastiepusies pa to pilsētu. Nu
jau pavisam pēc jaunkundzes. Teikusies rakstīt Jānim
vēstuli.

Nē, Jānis negribēja iet saimnieku galā. Viņš negribēja
tikties ar cilvēku, kuram pret viņu bija naids
un kurš varbūt negribēja viņu redzēt.

Vakarā, kad istabā jau spīdēja maiga uguns
gaisma, Jānis izgāja laukā. Laiks bij uz mīkstu. Vilka
smags dienvidvakara vējš, un sniegs it kā plaka zem
ši vēja spiediena. Jānis pa iemītu teku nogāja lejā
līdz pirtij. No turienes viņš brida tāļāk un nokļuva
līdz upei.

Te nu bij tā vieta. Krasta nobrukums. Lejā
sniegs. Toreiz te griezās melns ūdens...

Vai viņa tiešām izgāja no pasaules kā pa skaisti
appušķotiem vārtiem, kā to bija sapnī redzējusi; jeb
vai viņu necilvēcīgas bailes sagrāba, raugoties nāvei
acīs, un tikai sirdssāpju smagums novilka viņu
tur lejā?

Te nu viņš bij atnācis, kā slepkava slepkavības
vietā nāk, neapzinātas varas turpu vilkts.

Jāni sagrāba aukstas bailes, un skriešus viņš
kūlās pa pirmatnējām pēdām atpakaļ.

Otrā rītā viņš tūlit pēc brokasta posās atpakaļ
uz savu darba vietu. Māte un tēvs izgāja viņu pavadīt.
Olnicā Balodiene piepeši pastūma vīru sāņis
un teica:

„Ko tu velcies kā mēris? Ej labāk iekšā!ˮ

Balodis apstājās.

„Nu, tad ardievu, dēls,ˮ viņš padevīgi teica, un
kad Jānis viņam noskūpstīja roku, tad piemetināja:
„Tu gan saki, ka pie tevis mājā viss ir labi; bet es
jau zinu, cik vispār laulības dzīvē tā labuma.ˮ

Jānis žigli atvadījās ari no mātes un pameta abus


vecos olnīcā baramies. Vēl viņa ausis aizsniedza
mātes vārdi:

„Mērkaķis gatavais. Lai kas var žēloties, —
tikai ne tu. Vai tu neesi apmazgājams un aplāpāms
uz to labāko? Vai es to gārdāko kumosu aizvien
nepataupu tev?ˮ


XXIV.

Pēc tēva apciemošanas Jānis vēl nostrādāja
mežā pusotras nedēļas, tad viņa darbs bij paveikts.

Šai laikā bija uznācis tik stiprs atkusnis, ka
strauts pārvērtās par šalcošu upi un Jānim šķita, ka
jau klātu pavasars. Paldenais sniegs saslāba, gluži
kā to mežsargs jau bij pareģojis, pat vēl vairāk. Nu
jau laukos izdalījās melnās grāvmalas, ežas, ciņi un
akmeņi. Par iebraukšanu mežā nebij vairs ko bēdāt.
Ātrāk sniega varēja būt par maz, jo nesabrauktie
ceļi drīz vien pārvērtās par dūkstīm. Tomēr tas
bij tikai īss ziemas pagurums. Drīz viņa atkal kaisīja
sniegu klēpjiem vien un reizā saldēja atkusušo zemi
tā, kā no jauna uzkritušais sniegs ieķērās ledus garozā
un darīja ceļu vieglu un kājniekiem pārejamus
visus purvus.

Pirmajā laikā, kad Sliedēs bija dabūjuši zināt, kā
Jānis vainīgs pie Radu meitas nāves, visi it kā rāvās
no viņa. Bet viņa zilās, laipnās, skumju pilnās acis
drīz vien atkal atkausēja apkārtējo vēsumu. Vakari
pieņēma to pašu raksturu, kāds tiem bija pirmās
nedēļas otrā pusē. Atkal atskanēja dziesmas, atkal
plašajā istabā dzirdēja smieklus un čalas. Un kad pienāca
šķiršanās brīdis, tad atvadīšanās bij tik silta,
it kā viņi kopā nodzīvojuši veselu gadu un nu būtu
skumjā Jurģu diena. Pat saimniece, Jānim roku
spiezdama, teica, kad viņš pateicās par laipno uzņemšanu
un par mielošanu rītos un vakaros:

„Jums lielāks paldies. Jūs tās pāris nedēļas
mūsu ļaudis priecinājāt un pieņēmāt mūs visus tā kā
atskolā. Jūs tik daudz izstāstījāt par Rīgu un par pasauli,
ka mēs šo to vairāk zinām, nekā zinājām.ˮ

Jāni savukārt bij uzjautrinājuši un stiprinājuši
šie omulīgie vakari pie maigās sauso skalu gaismas.
Ari mežs ar savu vēso, mierinošo dvašu bija pilnā
mērā apremdējis viņa sāpes dēļ Ievas, ar kurām viņš


sirga pēc ciemošanās Rados. Reize ar sāpju mazināšanos
viņa sirdī pieauga ilgošanās pēc mājām, pēc
Aijas, pēc meitenēm. Viņš iedomājās, kāds prieks
pildīs samelnējušo istabiņu, kad viņš pārnāks.

Viņa ilgas bij tik stipras, ka ceturtdienas vakarā,
beidzis darbu, viņš nevarēja vairs sagaidīt piektdienas
rīta. Viņš tina cirvi atkal lupatās, bāza to maišelī,
vāca kopā visu citu. Maizes kukuļi bij apēsti,
gaļas nebij vairs ne kumosa. Nastiņas uz muguras
viņš nemaz nejuta. Spīdēja pilns mēnesis. Pasaule
bij gaiša kā diena. Piecos viņš izgāja, desmitos katrā
ziņā varēja būt mājā. Tā taču nebij vēl nekāda nakts.
Vasarā tas bija agrs vakars.

Iedams Jānis tomēr aizvien vairāk juta dienu aiz
sevis. Viņš bija pēdējā laikā vispār sparīgi strādājis,
bet beidzamā dienā gandrīz divreiz tik daudz veicis,
cik parasti. Tas, kopā ar pošanos un atvadīšanos,
kas viņu mazliet uztrauca, darīja viņa gaitu gurdu.
Viņš gāja kājas vilkdams, kā vecs vīrs, un tikai domas
par Aiju, par tik sen neredzētu mīļu cilvēku, lika
viņa kājām augstāk celties. Aijai pastāvīgi guļot
viņa smadzenēs, līdzteku viņš domāja par visu, kas
bija sakarā ar viņu. Galvenais, — nu viņi tikai sāks
dzīvot. Rītu viņš atpūtīsies, parunāsies, bet parīt jau
vedīs lazdas, lai nebūtu vakari jāpavada dīkā.

Ceļš bij sabraukts ciets un līdzens. Nakts mierīga,
bet ne pārāk auksta. Mēnesis, mazliet apmiglots,
likās zemu. Zvaigznes vāji lauzās cauri miglas
plīvuriem. Ceļš viegli vizēja zem mēneša un stiepās
ka bezgalība. Jānis gāja un gāja. Reizām iznira kādas
mājas, turpat viņa priekšā. Ierējās suņi. Tad
viss atkal apklusa un nozuda kā nebijis. Viņš nesastapa
nevienas dzīvas būtnes, it kā šī nakts būtu bez
kādām vajadzībām, bez kādiem pienākumiem. Vienīgi
viņš bij tāds nelga, ka skrēja ar visu savu darba
nogurumu uz māju, it kā rītu būtu jau par vēlu. Šad
un tad viņš sastapa tikai kādu koku, krūmu puduru
vai nošķiebušos verstes stabu. Ceļš zem viņa kājām
šķetinājās bez gala un tāpat stiepās viņa domas,
tīdamās kamolā, lai pēc brīža atkal risinātos vaļā.


Beidzot tomēr ceļam bija gals. Piepeši viņš
ieraudzīja pa kreisi Pakalnu mājiņu. Kājas viņam
sāka celties vieglāk. Vēl minūtes desmit, un viņš
viegli piedauzīs pie loga rūts, kura bij melna un likās
aizsedzam kādu bezdibeni.

Brītiņu viņš gaidīja, bet kad iekšā viss palika
klusu kā bijis, tad piedauzīja stiprāk. Pirmmiedzē
jau bija stiprs miegs.

Viņš vēl reiz bungoja un sauca Aijas vārdu.

Tad pie rūts piebāzās pinkaina galva un Jānis
dzirdēja gari stieptu:

„Ā, tu.ˮ

Durvis tūlit atvērās.

Jānis uz vietas Aiju būtu satvēris un noskūpstījis;
bet viņš taču bij tik auksts, apsarmojis, un viņa
puskaila, karstumu izdvesoša un tikko no segām izlīdusi.

„Negaidīji manis tik vēlu,ˮ viņš labvakara vietā
teica.

Aija bija akal gultā. Vīstīdamās segā viņa drebinājās.

„Brrr, cik auksts! Kā tu mani nobiedēji. Es
klausos, — bum, bum, bum... Es domāju, — kāda
nelaime vai?ˮ

Jānim istaba likās tik silta kā pirts. Bet viņš
jau bija atradies aukstumā un pie tam stingri gājis.

Viņš teica:

„Vajadzēja vairāk iekurt.ˮ

„Kā tu nāci? Maizes pietrūka?ˮ

„Netrāpiji vis! Darbs ir galā. Tā bija strādāšana,
es tev saku. — Bet kur lampiņa?ˮ

„Lampiņā nav petrolejas.ˮ

„Man gribās ēst. Es kā no meža, tā nācu.ˮ

„Ko lai es tev dodu? Rītu brokastam uzsildīsim
kāpostus, tad varēs krietni saēsties. Nāc, lūdzams,
tagad gulēt. Man ir auksti.ˮ

Jānis noģērbās pa tumsu un likās gulēt. Aijas
galvu pieglaudis pie savām krūtīm, viņš gribēja zināt,
kā pa šo ilgo laiku viņai mājā gājis. Vai bērni
veseli, un ko viņas visas četras strādājušas, kamēr


viņa te nebijis? Vai Rūta jauno tēvu kādreiz pieminējusi?
Vai viņai pašai nebijis garlaicīgi vienai ar
muļķa bērniem? Vai Juris nenācis viņai laiku
kavēt?

Pēdējo jautājumu viņš pielika jokodams.

„Nerunā muļķības! Guli!

Aija aizspieda viņam muti ar skūpstu un aizgriezās.

Viņš sāka stāstīt par mežu, par vakariem mājās,
par laipno saimnieci, kura katru ēdamu reizi viņu
cienājusi ar zupu.

Atkal Aija viņu apklusināja:

„Guli tagad. Izstāstīsi rītu. Man nāk miegs.ˮ

Jānim kļuva bēdīgi ap sirdi. Tad tā viņu sagaidīja.
Zināms, — viņam nevajadzēja ierasties tik vēlā
naktī. Pulkstens nosita patlaban vienpadsmit. Tomēr
viņu vēlums nebūt netraucēja pēc liela gājiena
un pēc sīvās darba dienas Aiju apmīļot. Viņa turpretim
sala vēl joprojām, gulēdama siltā gultā, un velējās
mieru. Viņš atsvabināja rokas, saņēma tās sev
ap krūtīm, kā sevi žēlodams, un iegrima smagās domās,
kuras viņam neļāva iemigt. Viņš domāja par
vakariem tur Sliežu istabā, kur viņi, ugunij dziestot,
krita katrs savā guļu vietā un pēc nedaudzām minutēm
gulēja dziļā miegā, lai uzmostos rītā taisni taī
laikā, kad vajadzēja celties. Te turpretim viņam
bieži bija vajadzējis nīkt pa naktīm vienam ar savām
domām, kaut gan līdzās gulēja vismīļākais cilvēks.
Viņam darīja labu jautra sabiedrība, viņam labu darīja
ari meža vientulība, — kāpēc viņu tā mocīja vienīgi
mīļa cilvēka tuvums? Kamēr viņš bija šķirts no Aijas,
visas viņa domas un jūtas vērpās ap viņu. Nu
viņam vajadzēja ar sāpēm novērsties un būt vienam,
apņemt savas gruzdošo sāpju pilnās krūtis ar tulznainām
rokām un ciest. Bet kas tas bij par spēku, kas
viņu vilka pie šīs sievietes, kura pret viņu bij vienaldzīgāka,
nekā pret dažu labu svešu cilvēku, kopš
pašas agras jaunības? Vai tā nebij vienīgi pavasara
sakarsētā fantazija, kura nebija paspējusi izdzist vēl
līdz vēlam rudenim? Vai tas nebij ziedoņa mīlas zeltījums,


kura spožums nebij zudis sadegošās dzīves
pelniem pāri birstot?

Iegrimis savās domās un nakts dziļumā, Jānis
šad tad aizturēja elpu, lai klausītos. Viņam šķita, ka
šad un tad no aizkrāsnes nāca savādas skaņas, it kā
tur kāds ģērbtos, it kā taisītos ceļā.

Vai tur atkal nespokojās vecais Galdars?

Jānis gulēja platām acīm, nevēlēdamies nekā
redzēt.

Te uzreiz viņš juta, ka mati saslienas stāvus.

Starp gultu un vāja mēneša apvizēto logu lēnām
slīdēja kāda ēna. Tas bija milzīgs vīrs, kura galva
atdūrās griestos un zem kura zābakiem šņirkstēja
klona zvirgzdi, kaut gan viņš, kā likās gāja uz pirkstu
galiem.

Elpu aizturējis, Jānis gaidīja, kas te notiks.

Tad lēnām atvērās un aizvērās durvis. Vēl nočīkstēja
āra durvis.

Vai parādības nelietoja zaru caurumus?

Jānis, visu laiku bijis kā bez svara, tagad sabruka
viņa smagumā un viņu sāka kratīt briesmīgs drudzis.

„Ko tu te purinies!ˮ Aija, viņam piegriezdamās
teica un gribēja ķerties viņam apkārt.

Jānis atgrūda viņas rokas. Viņš trūkās augšā,
skrēja, aizšāva durvis un nosēdēja visu nakti pie
galda rokā atspiedies.


XXV.

„Vai tu ilgi tā sēdēsi?ˮ

Jānis pacēla galvu. Bija gaisma. Viņa priekšā
stāvēja Aija. Viņu skati sastapās, ka divas odzes
uz dzelšanu paceltām galvām. Bet šīs odzes nedzēlās.
Lēnām Jānis novērsās, cēlās, izģērbās un likās
gultā.

Viņa sastingušos locekļus patīkami atsildīja Aijas
siltums, kas glabājās vēl drēbēs. Viņš dzirdēja kā
caur miglu Aiju rājam skuķus, lai staigā klusām,
tāpēc ka jaunais tēvs grib gulēt, atsila ari sirdī un
aizmiga.

Kad Jānis pamodās, diena gāja jau uz vakaru.
Kā naktī mēnesis, tagad bija saule. Viņš nomazgājās,
saģērbās un atkal nosēdās pie galda, tai pašā
vietā un tādā pašā stāvoklī, kā nakti bija pārlaidis.

Te viņa priekšā uz galda ieradās kūpoša bļoda,
pilna smaržojošu kāpostu un vācelīte ar aukstiem
ceptiem kartupeļiem, kādus Jānis labprāt ēda pie
kāpostiem maizes vietā. Tad kāda roka sāka glāstīt
matus un mīksts vaigs pieglaudās viņa tepat trīs
nedēļas neskūtajam vaigam. Kā samaņu atgūdams,
Jānis tvēra ar abām rokām uz to pusi un pievilka
Aiju cieši sev klāt.

„Aija, saki, kas te notiek,ˮ viņš dvēsa, spēji seju
spiezdams viņas krūtīs, lai apvaldītu asaras, kuras
draudēja lauzties itkā no sirds dziļumiem.

„Kas lai te notiktu?ˮ Aija prasīja atpakaļ un
viņas balss skanēja mierīgi, mierinoši.

„Kas tas bij par cilvēku? Man šķiet, es saredzēju
bārdu.ˮ

„Kur? Cilvēks? Te?ˮ

Aija mazliet atstūma no sevis cieši pieplakušo
Jāņa galvu un, pie pieres roku pielikusi, teica:

„Karsta pierīte. Tu esi par daudz piekusis un
pārpūlējies. Kam tev vajadzēja tik pārmērīgi plēsties?


Nu tu man vēl saslimsi. Kad redz kādus
ķēmus, — tas ir uz slimību, to es zinu.ˮ

„Bet durvis?ˮ Jānis neticīgi pētīja. „Es taču
atradu priekšnama durvis neaizšautas.ˮ

„Tu runā par pagājušo nakti? Es būšu durvis
aiz lieliem priekiem pametusi vaļā. — Ēd tagad, mīļais
vīriņ. Stiprinies. Skaties, cik skaists gaļas gabaliņš.
Tu zini, ka es nopirku desmit mārciņu gaļas.
Es skuķēm teicu: Tas nu gan lai paliek tēvam.ˮ

Viņa vēlreiz noglaudīja Jāni, noskūpstīja viņu
un iespieda rokā karoti.

Jānis ēda, itkā ar visiem prātiem iegrimis apķepušajā
kāpostu bļodā.

„Pagaidi, es tev nolaupīšu kartupīšus. Tev tagad
samocīti pirksti.ˮ

Viņa dūra melnumu pilno nagu kartupelī un
plēsa nost pelēko, pelnaino mizu.

Jānis ēda kā bez sāta. Tomēr reizām viņa acis
izplētās tik platas, ka zilajam raudziņam visapkārt
apvērtās baltais ābols. Karote palika mierā. Un
viņš kā sevī brīnējās:

„Bet es taču biju pie pilnas samaņas. Acis man
bij vaļā. Es dzirdēju viņa soļus.ˮ

„Skuķi,ˮ Aija sauca, „Māre, Zenta, — sakiet, vai
pie mums pa visu šo laiku ir bijis kāds svešs cilvēks?
Vai vakar vakarā te bij kāds vīrietis?ˮ

Meitenes saskatījās. Viņas raustīja plecus. —
Nē, — te nebij redzēts neviens svešs cilvēks.

Jānis pacēla acis uz bērniem. Nabagi... Kādus
ziema un vītējošais istabiņas gaiss viņus bija padarījuši
bālus un gurdus. Tur nebij vairs ne zīmes
no rudeņa draiskulības. Viņiem trūka ari labas barības.

„Man nevajag nekādu liecinieku, Aija. Man pietiek,
ja tu saki, ka viss ir labi,ˮ viņš teica un atkal
pieglaudās Aijai, ka bērns mierinošai mātei. „Mīlestība
nekad nemelo. Un es jūtu, ka tu tagad sāc
mani tā no sirds mīļot. Līdz šim es jutu tikai tavu
roku pieskaršanos, jutu itkā uguns svelmi. Nu šī


svelme ir kļuvusi par gaišu siltumu un tavas rokas
pārvērtušās par sirds taustekļiem. Aija, kāds prieks
tad ir strādāt, kad zini sevi mīlas aizvējā.ˮ

Viņš pamodās kā no miega. Izstaipīja locekļus
un sāka stāstīt par mežu un par skaistajiem vakariem
mežsarga mājā. Bērni pienāca tuvāk un klausījās.
Viņus interesēja pasaule.

Dzirdējusi par Pakalnietes gaļu un par Sliežu
mātes zupu rītos un vakaros, Aija pa pusei skaudīgi
teica:

„Tad jau tu esi bijis labāk paēdis kā mēs.ˮ

Ja, bet par to viņš ari strādājis. Viņa redzēs,
kas tas par blāķi lazdu būs, kad mājā pārvedīs. Un
kas par mantu! Taisnas kā bultas. Slaidas un tik
vienmuļas, ka gandrīz vienādi abi gali.

Lai savam stāstījumam, kas bija gaišs un priecīgs,
nepiedotu citu, Aijai varbūt nepatīkamu noskaņu,
Jānis nekā neminēja par ciemošanos pie saviem
vecākiem. Tas viņai atkal varēja atgādināt
Ievu, kura nu jau bija daudzmaz piemirsta.

„Mums pa māju nekā jauna nav,ˮ Aija galdu
nokopdama, runāja, „izņemot to bēdīgo lietu, ka brūnaļa
vairs nedod piena. Šogad viņa ilgāk stāvēs
cieti, nekā citiem gadiem. Es domāju, tas viens sivēns
būs jāspiež nost, tāds pat nebarots. Nebūs
līdz pavasaram ar ko divus izvilkt. Kartupeļi jau
beidzas. Ak ja. — Juris man atkal atnesa naudu
par karotēm. Un es pārdevu linus...ˮ

„Tā tad tomēr ir bijis kāds pa šo laiku!ˮ

Jāni atkal sāka drudzis kratīt. Viņu neinteresēja
ne lini, ne kam viņi pārdoti, ne cik Aija par tiem
dabūjusi un kur naudu likusi. Viņš aizsedza seju rokām
un vaidēja, raustīdamies kā krampjos.

Aija saskaitās.

„Kas tu esi par nejauku cilvēku!ˮ viņa tikpat
nervozi atcirta. „Par visu pasauli ar tevi var runāt.
Tu aizbildini zagļus un laupītājus, saukdams tos par
nelaimīgiem cilvēkiem; bet tiklīdz piemin Aizupjus,
tu kļūsti traks. Bet kas tavus soļus vēro un kas zina
tavas gaitas? O. nu es redzu, ka ari Pakalniete


tev to gaļas gabalu nedeva tā gluži bez kādas ziņas.
Gan jau tu būsi viņai kaut kā pakalpojis, kamēr viņas
vīrs bij slims.ˮ

„Aija, tu esi netīra!ˮ Jānis iekliedzās, un dūres
viņam žņaudzās tik cieši kopā, ka nagi iespiedās
miesā.

„Pats esi netīrs!ˮ Aija smējās.

Viņa skrēja un izrāva no gultas gala zilu, saņurcītu
kuvēru.

„Tev visa pasaule pilna ar brūtēm, bet es esmu
tā netīrā, es, godīga atraitne.ˮ

Viņa sāka raudāt un nosvieda vēstuli Jāņa
priekšā uz galda.

Kuvērs bija uzplēsts. Papīrs sasmulēts. Vēstule
atstāja tādas telpas iespaidu, ko zagļi izvandījuši.
Ātri viņš uzmeta acis parakstam.

„Olgaˮ.

Viņš nosarka.

Tai pašā acumirklī Aija asaras priekšautā noraususi,
viņu uzskatīja un teica:

„Redz, kā nosarka, kā brūtgāns.ˮ

Jānis vēstuli salocīja, iebāza atpakaļ kuvērā un
pastūma Aijai.

„Es negribu zināt, kas tur rakstīts.ˮ

„Kad pats mīlestības pārēdies, tad nezina vairs
ko prasīt no otra. Vai es tev kādreiz esmu aizliegusies,
ka tu spokus redzi? Bet es lai nesaku neviena
vārda, kur tev no visām pusēm pakaļ skrien
ar vēstulēm. Labi, tu nelasi, bet es lasīšu.ˮ

Aija paņēma vēstuli un nosēdās pie loga.

„Es negribu dzirdēt!ˮ Jānis iekliedzās un izskrēja
no istabas.

Nekā nedomādams, pilnīgi nevilšus viņš bija nogriezies
uz upes pusi, kur atdūrās pret dziļi iemītu
taku. Prāti viņam atkal pamodās. Galvu nodūris,
kā suns pēdas dzīdams, viņš ātriem soļiem sekoja
tekai lejup. Pēc atkušņa sniegs tā bija sasēdies, ka
nesa cilvēku pa virsu. Te viņš ievēroja lielas zābaku
pēdas, kas bija sasmalcinājušas vaļīgos sarmas
kristalus uz cietas takas un šur tur dziļāk ieminušās


līdzās takai. Viņš mēģināja likt kājas šajās pēdās,
bet nebij iespējams tik lielus soļus spert. Acīm redzot
te bija kāds skrējis.

Jānis pasmaidīja un griezās atpakaļ, klusi pie
sevis vairāk reižu teikdams:

„Tur pagājušā naktī viens ir skrējis.ˮ

Ticis stallīša galā, viņš atklāja vēl citas pēdas.
Aija, viņam mājā neesot, tomēr govi bija dzinusi uz
upi dzirdīt. Krastmala, līdz āliņģim tur lejā, bij kā
ar arklu izarta.


XXVI.

Kad Jānis ienāca istabā, Aija viņā zobgalīgi noraudzījās
un teica:

„Izbizojies? Skrēji pēdas ost?ˮ

Jānis nekā neatbildēja. Uz galda vēl gulēja
Olgas vēstule. Viņš to paņēma un, sakniebtām lūpām,
ar acīm lasīja.

Augsti godāts Baloža kungs!

Atcerēdamās tās jaukās dienas, ko pagājušā vasarā
palaidām mana tēva sētā, uzdrošinos Jums
rakstīt dažas rindas. Neņemiet ļaunā, ka šīs rindas
nenesīs Jums ne glaimus, nedz ari vēstīs par jūtām,
kādas jūs varbūt domājiet manā sirdī vēl esam pret
Jums, pēc manas naivās atzīšanās toreiz ar to dienas
grāmatu. Sapnis ir izsapņots. Bet es Jums gribu
pārmetumu taisīt Ievas dēļ. To krietno cilvēku Jūs
esiet iedzinuši nāvē. Es nepazīstu Jūsu tagadējās
sievas, bet pēc Jūsu mātes raksturojuma
es spriežu, ka viņa nav Jūsu cienīga. Tai virzienā
tur tagad vairs nekas nav grozams, nav ari
nekas vairs par labu griežams, kas ir noticis ar Ievu.
Man tomēr, še lauku klusumā izbraukušai, gribējās
Jums izteikt savu pārmetumu un savas domas. Ja,
manas domas ir tās, ka Jūsu laulība, kurā Jūs esiet
iegājuši pāri līķim, nebūs laimīga. Varbūt viņa jau
patlaban ir nelaimīga. Nedomājiet, ka es par to priecājos.
Nebūt ne. Man ir Jūsu ļoti žēl un es daudz
ko darītu, ja spētu Jums palīdzēt. Bet tas ir liktenis
un pret likteni saceldamies ir cīņā krituši visstiprākie
vīri, pie kādiem Jūs nebūt nepiederiet.

Ar sirsnīgu sveicienu

Olga.

Aija pa lasīšanas laiku Jānī nosāņis raudzījās.
Kad viņš bij beidzis un nolicis vēstuli atpakaļ uz
galda, viņa teica:


„Kāpēc tad tu viņu nenoglabā pie sirds, kā tas
pienākas?ˮ

„Tāpēc, ka man visas kabatas cauras,ˮ Jānis
griezīgi atbildēja. „Un tieši pie sirds man nekas
vairs neiet. — Nu es redzu, ka ari es esmu izsapņojis
savu sapni. Un man ir brīnums, kā es no viņa neesmu
varējis pamosties daudz agrāk. Jau priekš kāzām
man bij tik stipri grūdieni gan sānos, gan mugurā,
gan tieši degunā, ka vajadzēja būt iegrimušam
letarģijā, lai nepamostos. Nekas jau nav zaudēts,
bet iegūts ari nekas nav. Nestāsti, Aija, kas tur to
taku iemina. Man tas ir gluži vienaldzīgi, vai tas
bij Juris, Pēteris, žīds vai čigāns. Hā, es ne par ko
vairs neuztraucos. Nekas ļaunāks manā dzīvē vairs
nevar būt par to, kas bijis, un to es varu vēl nest.
O, es varu vēl daudz vairāk! Krauj tikai virsū un
tu redzēsi, ka veseli kalni viegli noslīdēs no maniem
kamiešiem, bet es stāvēšu ar smaidu uz lūpām.ˮ

Pie pēdējiem vārdiem Jānis bija piecēlies kājās.
Sastiepies visā augumā, neskūtu bārdu, ziemas cepuri
dziļi uz acīm, viņš stāvēja un tiešām smaidīja.

Tas bij tik drausmīgs izaicinājums, ka Aija pavisam
saplaka.

„Nerunā tik savādi,ˮ viņa zemā balsī teica. „Es
nekā tev negribu uzkraut, neuzkrauj tikai tu man.ˮ

Viņa stiepa savu roku, lai Jāni mierinātu.

„Ne par tuvu!ˮ viņš šņāca un atgrūda roku ar
tādu sparu, ka Aija sagrīļojās. „Runā notālēm, mana
mīļā.ˮ

Viņš smējās un apsēdies pie galda sāka plosīt
sīkās druskās Olgas vēstuli. Meitenes no kakta
tumsas raudzījās baiļu pilnām, platām acīm. Istabā
bija tāds klusums, ka papīra čirkstēšana likās tik asa
un stipra, itkā tur zāģētu baļķus. Tad Aija iesāka
runāt.

„Mums bija dažādas vajadzības, kurās nepieciešami
vajadzēja griezties pie kaimiņiem pēc palīdzības.
— Kad uznāca tas mīkstais laiks, es domāju, —
kad tikai to jumtu neielauž. Govs vienu dienu nedzēra,


nu es aizskrēju pēc Kornenburgas pulvēra.
Skurstens bija aizdedzies. — Vai esi kādreiz iedomājies
uzkāpt un izslaucīt? Ne trepju tu neesi uztaisījis,
ko vajadzības brīdī pie jumta piesliet. Ari trepes
vajadzēja stiept no kaimiņiem. Bet brīnas tagad,
kur tā taka gadījusies. Tā taka jau pastāv no rudeņa,
tu, stulbais. Vai sniegs ir kusis, izņemot to vienu
reizi? Tad vēl naudu nesa. Un vēstules nesa. Vai
man kāds raksta? Šī jau tev trešā vai ceturtā vēstule
šinī ziemas gabaliņā.ˮ

Jānis nekā neiebilda. Viņš sēdēja un ar apbrīnojamu
pacietību plēsa savu vēstuli aizvien sīkākās
druskās, līdz beidzot tā bij pārvērsta miltos, vārda
vistiešākā nozīmē.

Aija brīdi aprima, kā vērodama, kādu iespaidu
viņas vārdi darījuši. Bet kad Jānis nepacēla ne acu,
ja pat ne vaibsts nepakustējās viņa itkā apsūnojušā
sejā, Aija turpināja runāt, pa reizai piesaukdama meitenes
kā lieciniekus.

„Pirmo reizi Juris atnāca ar šo pašu muļķīgo
vēstuli, — Ak es neesot diezgan cienīga sieva tādam
lielkungam. Redz, ko tā vecene viņai sastāstījusi.
Bet acīs tad kūst aiz laipnības. — Ja, pirmo reizi ar
to vēstuli. Viņš jau nenāca, viņš kliedza viņā krastā
tāpat kā toreiz. Un kad es izgāju un prasīju, kas
vajadzīgs, viņš teica, lai Jānis atkal nākot pēc vēstules.
Es teicu, ka tu mežā un ka man kājās kokenīcas
un ka skuķiem ari cita apava nav, lai viņš ir
tik labs un lai atnes. Viņš atnesa vēstuli, brīdi pasēdēja
un aizgāja. Skuķi, vai tā nebij? Nu, redzi,
vai es meloju? Un otru reizi, tad bij tas skurstens.
Trešu reizi — liels paldies — viņš atnesa to naudu
un visu nodarīja ar tiem liniem. Bet tas viss notika
ne tā, kā tu to varbūt iedomājies. Taka neka nenozīmē.
Varbūt tur ir staigājuši ari citi cilvēki. Vai
tad tu domā, ka nevienam visā pasaulē nav Aizupjos
nekādu darīšanu, ka man vienīgai?ˮ

Metās jau vakars, bet Aija runāja vēl joprojām,
itkā ar savu vārdu straumi gribēdama aizskalot visus


tos netīrumus, kas pa šo laiku bija sakrājušies
starp viņu un starp viņas vīru.

Vēl vakariņas ēdot Aija runāja un uzmācās ar
dažādiem, tīri saimnieciskiem jautājumiem, lai tikai
Jāni iekustinātu uz atbildēšanu. Beidzot tas viņai
tomēr izdevās un par pirmo atbildi viņai bij tāds
gandarījums un prieks, ka viņa atkal iedrošinājās
stiept savu roku, lai noglāstītu viņa galvu.

„Nu redzi,ˮ viņa teica, — „tu tā atkal esi kā
cilvēks. Iesim nu gulēt. Tev vajag pamatīgi izgulēties,
lai pilnīgi atspirgtu no grūtā darba un iestiprinātos
turpmākam. Jo nu jau tu sāksi dienu braukt
un pa naktīm drāzt. — Vai tu runāji ar Pakalnu par
zirgu? Ja nē, tad varbūt no Aizupjiem varētu dabūt.
Viņiem četri zirgi taisni par velti tiek turēti, kā barokļi.ˮ

Pamazām Jānis iegrima acumirkļa saldumā, kā
muša medū. Viņu pārņēma viegls reibonis. Aija
atkal viņu pilnīgi dabūjusi savā varā. Atkal
viņš bij ubags viņas durvju priekšā, noliektu galvu,
cepuri rokās.

„Mīļā Aija,ˮ viņš lūdzās, — „piedod, ka es tevi
sāpināju. Bet es biju tik uztraukts. Mūsu mīlestības,
ne kāda pašlabuma dēļ.ˮ

Viņa bij jau visu piedevusi, pirms viņš piedošanas
lūdza, un šī nakts bij viena no laimīgākām visā
viņu laulības laikā.

Kad Jānis beidzot laidās miegā, Aija satvēra
viņa roku, lika sev zem sirds un sacīja:

„Paturi tā kādu brītiņu.ˮ

Viņi gulēja pavisam mierīgi. Tad Jānis juta itkā
vieglu sitienu.

„Nu?ˮ Aija priecīgi teica.

„Kas tas bij?ˮ

„Tu, muļķīt, nezini, ko tas nozīmē? Nekas,
nāksi vecāks, gan sapratīsi.ˮ

Jānis piepeši visu saprata. Viņu pārņēma nevaldams
prieks. Viņš būtu varējis gavilēt un visai


pasaulei skaļi izkliegt savu tēva prieku. Bet tad, —
itkā ar āmuru kāds viņam būtu iezvēlis pa pieri...

Ko tur varēja zināt?

Viņam izsitās auksti sviedri, viņu sāka atkal
drudzis kratīt tik stipri, ka Aijai vajadzēja celties
meklēt mēteli, ko viņam uzsegt.


XXVII.

Aija bij pret Jāni sevišķi laipna un uzmanīga.
Viņa ārdīja vecus zeķu stulmus un lāpīja viņa drēbes,
sašuva iztrūkstošās pogas, aizlāpīja kabatas.
Pie galda viņa labāko kumosu aizvien pastūma vīram,
piezīmēdama, ka viņš tas pelnītājs. Jānis turpretim
staigāja kā pati vienaldzība. Ne viņš runāja,
ne smējās. Aija gaidīja, kad atvilksies šie mākoņi no
viņa pieres. Bērni neuzdrošinājās nākt viņam tuvāk
un kaut ko jautāt. Pilnīgi sevī nogrimis, kā galvā
uzlicis burvju cepuri, kura dara cilvēku neredzāmu,
viņš grozījās pa istabiņu, nu jau ceturto dienu knibinādamies
ap stīpbeņķi, kurš bija tepat gatavs pirms
lazdu ciršanas. Viņa darba prieks bij galīgi zudis.
Viņš tikai kustējās, lai nebūtu jāsēd pilnīgi dīkā, sakrustotām
rokām. Aiju uztrauca šī niekošanās. Beidzot
viņa asi teica:

„Kad tu uzmodīsies, vai tad tu sāksi reiz braukt
mežā?ˮ

Jānis pacēla galvu un raudzījās Aijai acīs, kā
meklēdams tur vārdu atbildei. Bet pirms viņš atbildi
atrada, Aija atkal teica:

„Nevarētu vienreiz to bārdu nodzīt? Apaudzis
ka žīds.ˮ

„Ir cilvēki ar vēl lielākām bārdām.ˮ Jānis atcirta,
pieķēries Aijas pēdējiem vārdiem.

Kādā rītā, kad Aija kopa lopus, Jānis uzrunāja
bērnus, kuri kaktā ievilkušies strādāja ar savām
vienkāršajām mantiņām.

Vai Juris jums atnes kaut ko, kad viņš nāk?ˮ

Meitenes saskatījās un tad paglūnēja uz jauno
tēvu. Viņa klusešanu visas šīs dienas ari bērni bija
sajutuši kā nastu, tapēc jutās laimīgi, viņa uzrunāti.

„Atnesa kompetes.ˮ Rūta teica un pietecēja
viņam klāt.


„Toreiz kad to vēstuli atnesa,ˮ Māre piemetināja.

„Un bieži viņš te nāca?ˮ

„Šad un tad atnāca, kā jau memme pati teica.ˮ

„Un vakaros ilgi palika?ˮ

„To mēs nedrīkstam teikt. Memme sitīs,ˮ mazā,
viņam acīs skatīdamās teica.

Tas nozīmēja, ka Juris te bij naktis pavadījis.
Ko viņam vairāk vajadzēja? — Viņš tomēr prašņāja
tālāk, un viņa balss drebēja, aiz uztraukuma par notikušo
un vēl vairāk par to, ka griezās pie Aijas bērniem,
lai tie nodotu liecību paši pret savu māti.

„Es jums apsolu, ka memme nedabūs zināt ne
vārda no tā, ko jūs man pasacīsiet. Man, turpretim,
jāzina, kas te mājā notiek, kamēr manis nav. Un
par pateikšanu jūs dabūsiet veselu mārciņu konfekšu,
tiklīdz iešu uz bodi.

Meitenes smaidīja. Pilnīga drošība un vēl piedevām
saldumi... Tomēr, tas nebija sakams. Taču
mazā nenocietās.

„Viņš palika gan,ˮ viņa teica. „Memme izdzēsa
lampiņu, lai nedeg petroleja par velti. Viņi sēdēja
pa tumsu un klusām runāja. Es nezinu, cik ilgi viņš
palika. Es aizmigu ātri.ˮ

Lielākās meitenes bikli raudzījās uz mazo māsu,
ka viņu apsaukt gribēdamas, bet neuzdrošinājās to
darīt. Neomuligas un nelaimīgas viņas beidzot aizlīda
aiz savas gultas.

Kad ienāca Aija, istabā viss likās tai labākajā
kartībā. Tikai Jāņa klusēšana viņu uztrauca. Nosēdusies
pie galda, viņa pārmetumu pilnā balsī teica:

„Nav labi, kad ēd gaļu un atkal gaļu. Beidzot
nav nekāda garduma. Nav sievai labi, ja vīrs vienmēr
mājā. Tad viņš drīz tevi apnīkst un nemīļo
vairs.ˮ

Jānis pacēla acis un brīdi viņā raudzījās. Tad
viņš, skaļi iesmējās, paķēra cepuri un mēteli.

Aija sastinga.

„Kur tu iesi?ˮ viņa sauca un cēlās, ka viņu turēt
gribēdama, bet viņš jau bij pa durvīm laukā.


Pēc kāda brīža viņa izgāja un redzēja, ka Jānis
iegriežas Pakalnos. Apmierināta viņa atgriezās atpakaļ.

Tā kā ziema lauku ļaudīm mēdz būt itkā pasvētdiena,
tad Pakalniem bij laika diezgan ar ciemiņu
patriekties. Pats patlaban taisīja kādai saimniekmeitai
bērza koka kumodi. Viņš radīja Jānim,
kas par koku. Tas bija vietējs māzers, sīki viļņots,
melni brūnām actiņām un cirmentiņiem. Tādu koku
varētu izlietot pinieriem un iztaisīt desmit tādas kumodes.
Bet saimnieks, kuram paša lauka malā
bērzs bij audzis, gribēja, lai kumode būtu masiva.
Jo meita, kad bijusi vēl maza, aizvien teikusi: Tu,
tēt, man pūrā dosi šito bērzu. — Lai tad nu bērns
ari paņemot to bērzu, kāds viņš ir. Uz Lieldienām
šai meitai būšot kāzas ar jauno skolotāju.

Mazie Jānim uzmācās gan ar savām grāmatām,
gan ar rotaļu lietām. Pakalniete, kura uzreiz redzēja
ciemiņa nenosvērto gara stāvokli, aprāja bērnus
un novērsa valodu uz Jāni pašu.

„Tad nu jūs mežu jau izcirtāt?ˮ viņa jautāja.

Un Pakalns teica:

Nu būs jātaisa talka. Kā gan citādi jūs atvedīsiet?ˮ

Jānis nometa ar roku, kā nevēlēdamies runāt.
Bet tad viņa krūtis plētās. Viņš nevarēja vairs noturēt
to, kas pa visu šo laiku bija krājies rūgts un
sīvs. Viņš neslēpa nekā no visa tā, ko bija cietis
jau kopš pirmās dienas. Viņam gribējās savu sirdi
izkratīt līdz pēdējam sīkumam, varbūt, ka tā kļūtu
vieglāka un pastāvīgi krūtīs negruzdētu! Un tomēr,
kad bij stāstīt beidzis, viņš itkā garīgi sabruka un
ievaidējās.

„Ak Dievs!ˮ viņš iesaucās. „Kas tā vairs par
dzīvi, dēļ kuras jāžēlojas citiem cilvēkiem. Tāda
dzīve ir kā suņiem izmests kauls.ˮ

Pakalni viņu mierināja. Katrai lietai esot sava
kreisā puse. Pat tās vislaimīgākās laulības, kuras
no malas raugoties izliekoties pēc tīrās paradīzes,
savos pamatos slēpjot daudz nesaskaņu, pārpratumu


un rūgtumu, sevišķi pirmajā laikā, kad mīlestība vēl
mēdzot būt kā gražīgs bērns. Pati teica:

„Viss aug un ari mīlestība beidzot nāk pieaugušā
kārtā un kā tāda nav vairs tik untumaina. Dzīve
kļūst vienmuļāka, tas tiesa, bet daudz mierīgāka, kā
upe, kura pēc pavasara paliem atkāpjās savos krastos
un noskaidrojas. Pagaidiet vēl pāri mēnešu un
ari jūsu palu laiks būs pāri. Ņemiet no Aijas solījumu,
ka viņa nekad vairs ar to tēviņu neielaidīsies,
un ticiet viņai, gan viss būs atkal labi. Nav ticāms,
ka tagad viņai būtu lieks vīrs vajadzīgs. Pa paradumam
viņai patīk vēl varbūt tā nauda, kamēr jums
pašiem viņas vēl trūkst.ˮ

Jānis klausījās un viņam kļuva vieglāk. Kur tad
viņš varēja palikt? Dzīvot vajadzēja un bez Aijas —
nē, tā nebija vairs dzīve. — Viņš bija nācis prasīt
padoma, ko darīt. Vai nedoties labāk pasaulē? Nu
viņš sevī priecājās, kad Pakalniete runāja gluži kā
viņa domas nolasījusi. Patiesībā viņam bija bail,
kad tikai Pakalni viņam nedotu tādu padomu, lai atmet
Aijai ar roku, lai noveļ no pleciem visas tās nastas,
ko uzņēmies līdz ar viņu, un iet atpakaļ uz Rigu,
Tādi cilvēki, kā viņš nekur nevarēja pazust, ja vien
viņš kautcik savaldījās un nekļuva par kroga
dzērāju.

Vēlā vakarā, labi sakot — naktī Jānis nāca atpakaļ,
ar vislabākiem nolūkiem, pavisam citādi noskaņots
pret Aiju, nekā bij izgājis no mājas.

Iedams viņš sevī žēlojās, ka nebij nekā Pakalnam
teicis par zirgu, kad viņš pieminēja talku. Laiks
metās mīksts; būtu viegla braukšana. Nu viņš gribēja
atkal strādāt ar divkāršu straujumu. Bija noslinkots
vairākas dienas un to vajadzēja atgūt.

Viņš paātrināja soļus, kā nokavēto saķert gribēdams,
un nokļuva mājā pavisam sakarsis.


XXVIII.

Jāņa labā apņemšanās bija vējā, tiklīdz viņš nāca
Aijas tuvumā. Viņa mute bij kā aizsieta, kad gribēja
runāt par Juri, kad gribēja no viņas pašas lūpām dzirdēt
to, kas bija jau zināms, un ņemt solījumu, kā Pakalniete
bija teikusi. Viņš nemaz netika pie tā, lai
varētu mierīgi runāt. Ar visādiem sīkumiem viņa
dzēla viņu kā ar nātrām. Bez tam šiem pašiem sīkumiem
cauri Jānis juta vēl lielāku viļņošanu. Ja,
viņu dzīve gāja viļņveidīgi, ļaunuma viļņiem kļūstot
aizvien augstākiem. Brīžam viņam likās, ka viņš
šūpojas kaut kur gaisos, pāri bezdibeņiem, kuros labāk
būtu reizi iegāzties, nekā atkārtoti just zem sevis
briesmīgo tukšumu. Atkal nedomāja vairs par
nākotni. Diena pa dienai pagāja sēdot bezdarbībā,
knibinājoties ap kādu sīksmi, vienīgi, lai rokas kustētos,
kad pa galvu jaucās dažādas domas, no kurām
neviena nebij atrisināma visā pilnībā. Viņš domāja
par mīlestību. Kā viņa dzima un kā viņa mira, šī
pasaules skaistākā jūta. Vai viņa nebij kā dzīva
būtne, kura prasa savu tiesu barības rītos un vakaros,
dienā un naktī? Kamēr mīlošie ir šķirti...
Ak, Jānis tik skaidri atcerējās, kā viņa sirds asinis
ik dienas dzēra šī mīlestība uz Aiju. Bet tagad, kur
viņiem par šo mīlestību būtu jāgādā kopīgi, kā
strazdu pārim par saviem bērniem, nu viņi ar savstarpējām
ķildām ļauj tai panīkt. Kas zina, vai tā
maz vairs bija dzīva? Kur agrāk Aijas ļaunumu
viņš parasti novērsa ar mierinošo vārdu: mīļā Aija,
tur tagad viņa sirds jau alka ļaunu atmaksāt ar ļaunu.
Viņš nebij vēl nekad tā izturējies pret svešu cilvēku,
kā toreiz pret Aiju, kad viņa savā lišķībā gribēja
viņam tuvoties ar mierinājumiem. Mīlestība tikai
tik ilgi ir īsta, viņš domāja tālāk, kamēr tā ir pilnīgi
akla. Tiklīdz mēs neredzam pie sava mīlas objekta
vienīgi slavējamas īpašības, mīlas zelta rasa jau ir


nokritusi. Mēs skatam kailu patiesību un tā mums
sagādā daudz vilšanās. Kas Aija bija agrāk?
Bērns. Nevainīga meitēne. Vienīgi mīlai radīta
dvēsele, visskaistākā miesas tērpā. Otras tādas
vairs nebij visā pasaulē. Šo skaistumu nevarēja noslēpt
ne skrandas, ne darba dienas netīrumi. Viņai
vajadzēja tikai pavērt savas lūpas smaidam un viņa
uzziedēja kā puķe virs purva dūņām. Tādu viņš
Aiju bija skatījis visus šos garos gadus. Viņš bija
staigājis pa ļaužu pilnām ielām, pa parkiem, pa izrīkojumiem,
kur bija tūkstošiem meitu. Tās bija uzposušās
kā uz svētkiem, katra gādādama par to, lai
nepazustu barā, lai kāds ari viņai uzmestu acis.
Viņš bija domājis: vai šai pulkā nav viena, kuru es
varētu mīlēt? Nē, viņš tām visām varēja iet garām
ar vislielāko vienaldzību; jo visas viņa sirds asinis
pavalkāja mīla uz vienu vienīgu meiteni, uz dievišķīgo
Aiju. Tagad viņš bieži vien redzēja papriekšu
viņas drēbes, viņas netīrās, stallī sabristās
kājas, ar kvēpiem nosmulētās rokas un seju, kuru
viņa necentās nomazgāt pat pēc aizrādījuma, ka tas
netīrs. Viņai trūka divu zobu, un Jānis uztraucās,
kad Aija smejoties pēc iespējas centās lūpas turēt
cieti, lai neatsegtos nepatīkamie robi. Viņam nepatika
ari, ja viņa atsedza lūpas un itkā rādīja viņam
savus raganas ilkņus. Tas bija varbūt tāpēc, ka viņa
to darīja aizvien, kad bija ļaunā prātā. Sākumā viņš
Aijai baroties varēja maigi saņemt viņas roku un
turēt to tik ilgi, kamēr Aija pasmaidīja. Tagad ikviens
viņas skarbāks vārds tika atmaksāts ar pilnīgu
viņas ignorēšanu. Tomēr, — vēl viņa mīlestība
nebij mirusi. Vajadzēja tikai Aijai sacīt vienu mīļu
vārdu, un Jānis izkusa viņas priekšā. Viņš ticēja un
uzticējās viņai, viņu pilnīgi vērtēdams pēc sevis.
Šie mīļie vārdi tomēr kļuva arvien retāki. Bez tam
Jānis tajos sāka dzirdēt itkā zobošanos un liekulību.
Viņas „mīļais vīriņšˮ skanēja tik neķītri, ka sirds
viņam sāka joņot, tiklīdz tas nodzingstēja viņa ausīs.

„Tu nemaz vairs nedomā par darbu,ˮ Aija kādā
diena teica. „Vai tu ari zini, ka maizei miltu vairs


nav? Uz pienu jāgaida vēl nedēļas divas. Gaļa pie
beigām.ˮ

Jānis pacēla savas zilās acis un pasmaidīja.

„Vēl mums ir kartupeļi, putraimi un ūdens,ˮ
viņš atteica.

Viņu bija pārņēmusi savāda vienaldzība. Ne
pret darbu, nē, — par to viņš domāja vienmēr; bet
viņam šķita, ka darba panākumi neattaisnos uz viņiem
liktās cerības. Aija izrādīja tik maz līdzdalības
pie viņa nākotnes plāniem, ja pat bieži smējās par
tiem, ka labāk viņam šķita vilkt dzīvību šai pašā
gruvešu kaudzē, bez aizdara, bez maizes, nekā raudzīt
pacelties cilvēcigā dzīvē.

Pēc vairāk dienu ilgas nogrimšanas sevī, Jānis
piepeši atkal modās. Viņam uznāca tāda kāre dzīvot,
ka rokas tirpa pēc darba un sirds kūsāja atkal
mīlestībā pret Aiju. Vai nu to bij darījusi saule, kura
tai dienā, pēc ilgāka laika parādījās pie debesīm, jau
diezgan augsta un silta, vai tā bija dzīvības sacelšanās
pret nāves stingrumu, bet viņš piepeši satvēra
Aijas roku tik cieši, ka tā nobrikšēja.

„Aija, es tev ko teikšu ...ˮ

Aija atvilka savu roku, pavicināja to, kā sāpes
remdēdama, tad teica:

„Es klausos.ˮ

„Mīļā Aija, sāksim atkal dzīvot,ˮ Jānis iesāka.
„Šādas nīkšanas es nevaru ciest. Es patlaban jūtos
nevis kā tas, kam mūsu dzīvi jāizveido, bet kā vērotājs,
kādu jūs to izveidosiet abi ar Aizupju Juri.
Ar tiem grašiem, ko viņš tev atmet, nekas nav izdarāms.
Mīļā Aija, ja tu man piederi, tad piederi
man vienīgam. Es tevis netiesāšu, es neteikšu tev
ļauna vārda, bet saki man visu taisnību: vai Juris
bija šeit, kamēr es mežā strādāju? Vai viņš palika
te vakaros vēlu un jūs pa tumsu runājāt?ˮ

Aija raudzījās uz zemi, kā pārdomādama, ko atbildēt.
Tad viņa teica:

„Bērniem tādas sarunas nav jādzird. Tu varēji
izvēlēties laiku, kad viņi aizmiguši.ˮ


„Vai bērni nav to savām acīm redzējuši, par ko
es tagad runāju?ˮ

„Nu labi. Un ja tā būtu bijis?ˮ

„Par to es nešaubos. Man vajadzēja tikai dzirdēt
no tavas mutes. Atzīties ir reizā nožēlot, un nožēlot
ir tikpat kā solīties laboties. Apsoli man, mīļā
Aija, ka tu nekad vairs ar šo cilvēku nesatiksies, pat
ceļā nē. Soli man to, un tu redzēsi, ka mūsu dzīve
uzreiz pieņems citu seju. Tu pievērsīsies nedalīti
man. Es gādāšu tikpat stipri par mūsu labklājību,
cik stipri tevi mīlu. Bez tavas mīlestības es esmu
kā atlauzts zars, kurš salapo, bet kuram vasaras
vidū jau jānodzeltē. Apsoli man to.ˮ

Aija likās aizkustināta. Viņa pieglaudās viņam
un teica:

„Es zvēru, ka nekad vairs to nedarīšu. Bet tev
vajag mani saprast. Es nevarēju viņa palīdzību apsmādēt
un visu tā uz reizas kā ar nazi nogriezt, sevišķi,
kur tev nekā nebij un kur mums tomēr vajadzēja
dzīvot. Bet nerunāsim vairs par to. Tagad
ir priekšā svarīgas lietas.ˮ

Viņa cēlās, izņēma no gultas gala savazātu lupatiņu,
izraisīja no tās trīs rubļus un sniedza viņam.

„Tagad ej tūlīt uz bodi un atnes divdesmit mārciņu
maizes miltu. Nopērc ari sev un man pa kreklam.
Esam jau tuvu plikumam. Tā ir pēdējā nauda
par karotēm. Paskaties tikai, — savs labums atlec
ari no tādiem niekiem.ˮ

Jānis saģērbās un gāja. Sirds viņam bija brīnišķīgi
mierīga. Viņam likās, ka nu visa ziemas bardzība
jau pāri, ka nu līdz ar saulīti, kura lika dienvidu
pusē jumtiem tecēt, dabūs atkal jaunu spožumu
visa viņu dzīve. Viņš gāja vieglām kājām kā jauneklis,
pa mazliet atkusušo sniegu un domāja, ka
rītu pat jāvāc kopā talka un jābrauc pēc lazdām. Pakalns
viņam katrā ziņā būs piepalīdzīgs; jo viņam
visi kaimiņi bij labi pazīstami, kurpretim Jānis te
bija tik svešs, ka retais viņu vēl no sejas pazina.

Tā viņš gāja, iegrimis rosīgās domās, kad piepeši


viņa ausis uztvēra rēcošas bērna raudas. Viņš
atsitās atpakaļ.

Tur no stallīša gala uz viņu skrēja mazā Rūta,
basām kājām, kailu galvu.

„Tētiņ! tētiņ! tētiņ!ˮ

Jānim sirds pagura. Viņš skrēja atpakaļ uz
māju.

Kas tur bija noticis?

Ticis klātu, Jānis saķēra puskailo bērnu un nesa
viņu uz istabu.

Tur viņš priekšnamā saskrējās ar Aiju kura, ar
pakulu kratāmo vārpstu rokā, steidzās laukā.

Jāni ieraudzījusi, viņa sarāvās, bet nespēja valdīties
savās dusmās.

„Nositīšu, rupučus!ˮ viņa kliedza. „Ne deguna
vēl nemāk noslaucīt, bet niekus stāstīt māk. Vai
viņa tev neteica, ka Juris dzīvojis te pa naktīm?
Dod šurp!ˮ

Viņa sniedzās, lai izrautu bērnu viņam no
rokām.

Jānis ienesa meiteni istabā un nolika gultā.
Abas lielākās māsas bija dabūjušas zilas muguras,
un viņu raudas un krampīgā raustīšanās bij tik sirdi
plosošas, ka Jānis nenocietās un viņas apglaudīja.
Aijai, kura draudēja ar vārpstu, viņš nostājās ceļā
un teica:

„Es esmu vainīgs, ne šie bērni. Ja mazā ir ko
teikusi, tad vienīgi tāpēc, ka es to viņai uzstāju.ˮ

Kad Aija nelikās dzirdis, viņš izrāva viņai koku
un salauza to vairākos gabalos.

Nu viņa uzlēca uz mūrīša un norāva no krāsns
virsas šakali.

Ari to Jānis viņai izrāva un iemeta kaktā.

Tad viņa metās ar dūrēm uz mazo, kurai katrā
ziņa vajadzēja savu tiesu dabūt.

Jānis uztraucās. Viņš saķēra viņu no muguras
puses un ar sāpīgu, spēcīgu triecienu iesvieda gultā.

Aija ievaidējās un tad, pēkšņi atslābusi, sāka
gauži raudāt.

Jānis nesaprata, ko darīt. Viņam nebij Aijas


žēl, jo viņas asaras bij tikai viņas dusmu izverduma
turpinājums. Viņš būtu varējis iet. Bet bija bail,
ka Aija nesāk atkal trakot ar vēl lielāku niknumu un
bērnus tiešām nenosit. Viņš apsēdās un brīdi gaidīja.
Viņš nevarēja nekā domāt. Viņa ausis bija
pilnas raudu, vaidu un šņukstu. Pēc kāda laika viņš
teica:

„Ja tu apsolies bērniem nekā nedarīt, tad es eju,
ja nē, — dzīvosim bez maizes.ˮ

Aija pacēlās sēdus.

„Ej vien. Es jau viņiem nedrīkstu vairs pirkstu
pielikt. Es nu viņu acīs esmu nostādīta par bendi
un tu esi tas glābējs eņģelis. Ak Dievs, kam man
bij bērnus piedzīvot, kad es viņus nedrīkstu pēc sirds
patikšanas rāt un pārmācīt, kad viņi pret mani noziegušies.
Ej vien. Es viņiem nelikšu vairs ne
pirkstu klāt, no šīs dienas. Velns tak nevar sacensties
ar Dievu. Ak es mulķe, muļķe, — un tādam es
devu solījumu, ka neielaidīšos vairs ar cilvēku, kurš
ir pilnīgi manā pusē un dara man vienīgi labu.ˮ

Jānis noskurinājās un izgāja.


XXIX.

Aija bērnus vairs neaizskāra. Nebij ari tā, ka
viņa bērnu acīs būtu zaudējusi savu cieņu. Mātes
asaras uzreiz bērnu sirdis darīja mīkstas. Tie, viens
pēc otra, virzījās viņai aizvien tuvāk, līdz mazās rokas
viņu apņēma no visām pusēm. Pat Rūta bija
aizmirsusi savas bailes un lipa viņai klāt, bez kādām
aizdomām. Saule spilgti krita uz istabiņas klona,
atplaiksnīdamās nokvēpušajos griestos un pieliedama
visu telpu ar bālu gaismu, kura it kā lēnām kaut kur
virzījā, bet nekur netika. Bērni tagad izskatījās ārkārtīgi
bāli. Sarkanās, saraudātās acis bija atņēmušas
vaigiem pēdējo asiņu pilienu. Ari Aija bija
bāla, dzelteni pelēkiem plankumiem uz pieres. Viņas
roka, kura nesen draudīgi bij cēlusies pret bērniem,
tagad gudri slīdēja pa viņu matiem, un šie glāsti,
kuri bij tik reti, bērnu sirdis atspirdzināja, gluži
kā rasa pēc garas, svelmainas dienas atspirdzina
puķes.

„Redziet,ˮ Aija, ar roku vēl vienmēr glaudīdama
skuķu galvas, runāja, „kādas jūs esiet muļķes. Jūs
viņam stāstiet, ko es jums teicu nestāstīt. Kas tad
viņš jums ir par tēvu? Jūs domājiet, ka viņš ļoti labs,
tāpēc ka jūs nesit. Bet vai es neesmu labāka, vai es
jūs nemīļoju vairāk, vai es par jums negādāju dienu
un nakti, ja ari mana roka vienu otru reizi paslīd?ˮ

Aija brīdi klusēja, kā atbildes gaidīdama. Un
bērni tiešam atbildēja piekrītoši, visi trīs viņai pieglauzdamies
tik cieši, it kā ar viņu saaugt gribēdami.

„Ko viņš jums laba darījis? Pasakiet! Tikai
tos lakateļus, uz svētkiem, un tās koka zoles viņš
jums ir pagādājis. — Vai viņš ko solīja par pateikumu?ˮ

Bērni neatbildēja. Tikai kad jautājums tika atkārtots,
mazā Rūta bikli izdvesa:


„Veselu mārciņu kompetu.ˮ

„Bērni, bērni, — jūs pārdodiet savu māti par veselu
mārciņu konfekšu. — Ejiet nost!ˮ

Viņa atgrūda bērnus, kā aita jērus, kad tie diezgan
zīduši, un cēlās augšā.

Diena pagāja kā visas ziemas dienas. Bērni
drīz vien bija aizmirsuši savas sāpes. Viņu kaktā
atkal pa reizei skanēja apspiesti smiekli, kā viemēr,
kad viņi savā nodabā rotaļājās. Aija, apmetusi nepieciešamo
mājas soli, apsēdās pie loga, pa kuru bija
pārredzams ceļa gabals, Jānim ejams. Viņa gaidīja
ar nepacietību miltus, jo tūlit šovakar bij jājauc
maize. Viņa sēdēja, līdz zemes mala sakusa ar debesi
un iestājās pilnīga tumsa; bet gaidītais nenāca.
Ar pēdējām garozām bērnus kaut kā apmierinājusi,
viņa vēl sēdēja un gaidīja.

Vai tikai Jānim ceļā nebij gadījies kaut kas
ļauns? — Nu jau viņš varēja būt pārnācis, aizgājis un
atkal pārnācis. Naudas dzeršanai tak neatlika.

Pulkstens dziedoši nosita jau septiņi.

Te piepeši pie durvīm kaut kas skribinājās.

Aija pieliecās pie loga; bet tumsa bij tik bieza,
kā, saredzēt nekā nevarēja. Ari logs bij sācis atkal
apledot. Viņa cēlās un gāja ielaist.

„Brīnums gan, kā tu nepaliki tur par nakti,ˮ viņa
iedama rājās un, durvis atšāvusi, sarāvās.

Tas bija Juris.

„Labvakar!ˮ viņš sauca un stiepa savu bārdaino
zodu uz priekšu.

„Nenāc iekšā, no Dieva puses nenāc!ˮ Aija čukstēja.
„Bērni ir nomodā. Viņi ir jau vīram stāstījuši,
ka tu nācis pa vakariem, kamēr viņš bij mežā.

„Tiem knauķiem vajadzēja sukas. Bet viss var
būt, ka vairāk viņi nestāstīs, jo nebūs kam stāstīt.
Man ir jaunas ziņas. Iesim vismaz priekšnamā. Te
taču aukstums ķeras pie deguna.ˮ

Viņi iegāja priekšnamā un, kad Aija bija pārliecinājusies,
ka bērni aizmiguši, istabā.

Viņi runājās. Zemā, vienmuļā balsī Juris atstāstīja,
ko brālis, pārbraucis no pagastnama, teicis par


Jāni, kurš piedzēries ālējies pa baznīcas krogu. Viņš
aicinājis, — braukšot reizā uz mājam, bet Jānis atteicis,
lai velns tur braucot, šis viņa vietā dzīvošot labāk
ellē.

Juris to pateicis smējās un piebilda:

„Cik viņam vajagot, kā cālim ... Kas nav radis
dzert, tam reibst jau redzot vien, kad citi dzer.ˮ

Viņš virzījās Aijai tuvāk; bet viņa atstūma viņu
un teica:

„Man baist.ˮ

„Kas par baili?! Brālis tikko pārbrauca. Viņš
palicis vēl krogā. Kamēr atdelverēs pa tumsu, var
pienākt pusnakts. Mēs esam droši. Nu jau vairāk
kā nedēļa, kopš neesmu pie tevis bijis. Pēc tik ilgas
gavēšanas tu taču manis neatlaidīsi neēdušu.ˮ

„Ar kādu līkumu viņš māk runāt,ˮ Aija smējās
un virzījās Jurim tuvāk; bet tad piepeši kļuva nopietna
un teica: „Kad tikai viņš atnestu tos miltus.
Mēs vakariņās apēdām pēdējās garozas.ˮ

Tai pašā brīdī ārā atskanēja saraustīta dziesma
un loga stiklā iegulās liela cepure.

„Ā, — ko jūs tur dariet?!ˮ

Aija sastinga. Viņa ķēra aiz rokas Juri, kurš nebij
mazāk nobijies, un izrāva viņu priekšnamā.

Jānis nāca ar lielu troksni. Kad Aija atvēra durvis,
viņš nenāca vēl iekšā. Rokas kā diriģējot plātīdams,
viņš dziedāja savu dzēruma dziesmu:

Kaut būtu mūsu zemīte,
Tas brandavīna ezeriņš,
Tad es, kā mazais asariņš,
Tur iekša peldētu.

Iemeimurojis isabā, viņš steigšus dedza uguni.

„Nu es gribu pie lampas gaismas apskatīt tos
spokus.ˮ

Viņš ņēma lampiņu rokā un izmeklēja visus kaktus
un pagultes. Viņš gribēja ari pārliecināties, vai
priekšnama durvis ir aizšautas vai vaļā, un delverēja
laukā. Lampa briesmīgi kūpēja.

Aija mierīgi noskatījās viņa komiskajā rīcībā, jo


zināja, ka Juris priekšnamā nepalika, bet viņiem gar
muguru aizlaidās.

Atradis priekšnama durvis neaizšautas, Jānis
smējās:

„Ha, ha! Nu tu atkal, aiz lieliem priekiem par
manu pārnākšanu, neesi durvis aizšāvusi. Kas tev
par nelāgu parašu: aiz priekiem durvis — pamest
vaļā.ˮ

„Kur milti?ˮ Aija nedroši vaicāja.

„Vai es esmu melders, ka tu no manis prasi miltus?
Labi. Es jau nesu. Es jau viņus nopirku, bet
viņi iztecēja, kā ūdens. Es to maišeli sviežu no viena
pleca uz otra, un viņš tiek vieglāks un vieglāks. Beidzot
es apskatu, — tur tak nevar būt divdesmit mārziņu.
Tad es savīstīju un iebāzu kabatā ar visu
maisu.ˮ

Viņš cīnījās, vilkdams miltu maišeli no kabatas.

Aija viņam palīdzēja. Nu viņa redzēja, kā patiesi
mēteļa mugura bij piedzīta ar miltiem baltai
balta. — Maišeļa vienā stūrī bij vēl laba sauja. Tas
bija viss no lielā pirkuma.

„Iet kā bez atmaņas,ˮ Aija grūda viņam maisu
zem duguna. „Ēd nu ēd!ˮ

Jānis izbolīja baltas acis.

„Siev!ˮ viņš teica, — „tu labāk baksti savu degunu.
Tu nevīžo maisu aizlāpīt. Vai es zināju, ka
viņam abi gali vienādi? — Man jau bodes zellis teica:
Tas maiss neturēs. Sak, turi tikai tu to, ko tas
maiss, tad būs labi. — Un vai man ir cimdi? Nagus
būtu nosaldējis, ja milti nebūtu iztecējuši un rokas nebūtu
dabūjis sabāzt piedurknēs.

Viņš pūta saujās, sildīdams pirkstus, kuri patiesi
bija nosaluši zilisarkani.

Jānis izvilka no mēteļa otras kabatas pudeli
degvīna. Tad atsedza vienu stērbeli un izvilka no
iekšas kabatas vēl vienu pudeli. Tās bija aizlakotas,
pilnas dzirkstoša, skaidra šķidruma. Abas pudeles
viņš nolika uz galda, bet mēteli nosvieda istabas
vidū zemē un uzmeta cepuri virsū.


Kad Aija gribēja drebēs pacelt un pakārt, viņš
uzkliedza:

„Neaiztiec! Lai guļ mana bagātība. Meklē labāk
uzkožamo.ˮ

Viņš izvilka no svārku kabatas vēl trešo pudeli.
Tā bija pusē, pavisam vaļā, jo kurķis bija iegrūzts
iekšā. Tas dejoja viegli pa degvīna virsu, pudeli pa
gaisu vīcinot.

„Ar šo es visu ceļu sildījos. Nu mēs par abiem
viņu piebeigsim un tad iesim gulēt. Prozīt!ˮ

Viņš ieņēma lielu malku un sniedza pudeli Aijai.

Aija to paķēra un noglabāja gultas galā.

„Kad negribi, es neuzspiežu. Nē, es nekad neuzbāžos
ar savu laipnību. Bet šitām divām, kam tās
cepures vēl galvā, tu liec svētu mieru. Tās ir pirktas
talkai. Saproti, man tās lazdas jādancina mājā, un to
var tikai ar šo pudeļu palīdzību. Man viņi prasa:
kur tu, Galder, — he, Galders es esmu! — liksi tik
daudz šņapsta? Talkai, es saku. Un viņi piedāvājās
turpat uz līdzenas vietas. Man tikai jāpasvilpj un
lazdas būs mājā. — Bet skuķi, ko jūs tur guliet, kā
murmuļi? Še šokolade!ˮ

Viņš atkal cīnījās ap kabatu, līdz izvilka prāvu
dzeltena papīra vīkstoli, pilnu čaukstošu konfekšu un
pasvieda gulošiem bērniem.

Meitenes pamodās un, aptvērušas zituaciju, sāka
naigi zīst, kost un šņakstināt, tā kā visu kaktu pārņēma
jautra noskaņa.

„To jūs godīgi esat nopelnījušas,ˮ Jānis, ar labpatiku
bērnos raudzīdamies, teica. „Ja jūs vēl kadreiz
to melnbārdaino čigānu redziet, tad tikai pasakiet
man. Mēs viņam ieliksim sprudzeni astē. Un
jūs dabūsiet vēl labākas lietas ko ēst. He, he, — par
viņa paša naudu...ˮ

Aija nezināja ko iesākt. Rāties viņa neiedrošinājās,
jo no visas vīra izturēšanās nojauta, ka viņā
valda kūsošas dusmas, kas izlauzušās varētu nest nelaimi.
Viņa iekrita gultā un raudāja.

„He, he,ˮ — Jānis smējās. „Paklausies tikai, —
ari viņa māk raudāt.ˮ


XXX.

Kad Jānis pamodās, smagu, sāpošu galvu, pirmās
skaņas, ko viņa ausis uztvēra, bij Aijas raudas.

„Tu sāc ar raudāšanu nodarboties,ˮ viņš zobgalīgi
teica.

Viņš juta lielu gandarījumu. Viņam šķita, kā ar
Aijai nodarītām sirdssāpēm viņš būs mīkstinājis viņas
izturēšanos pret sevi un piespiedīs laboties. Varbūt
drīz viņa nāks, kritīs viņam ap kaklu un solīsies
būt cits cilvēks. Ja ne citādi, varbūt bads viņu piespiedīs
apsvērt savu stāvokli un dzīvot citādi. Patiesībā
visu vakarvakara nelaimi viņš vairāk bija inscenējis,
nekā dzēruma neapziņā izdarījis. Tā kā
Aija bija iedevusi cauru maisu, viņš miltiem bij ļāvis
mierīgi izbirt, ar ļaunu prieku domādams, ko gan viņa
iesāks, kad nebūs maizes mājā un viņš negādās.
Drusku iereibušu viņu bija sagrābis ļauns spītētprieks
un viņš vēl šorīt nebij no tā gluži svabads.

„Smejies tikai,ˮ Aija gaudīgā balsī, asaras rīdama,
gandrīz kliedza. „Mētā savu naudu par blēņām,
ar ko bērnus vilināt uz nedarbiem. Redzēs, redzēs,
ko tu tagad ēdīsi. — Aizej uz stalli un paskaties,
kas tur ir noticis, kamēr tu dzer un līgsmojies.
Ak mans Dievs, — vajadzēja tev man pievest tādu
nejēgu vīrieti par vīru. It kā man būtu trūcis krietnu
lauku celvēku, kuri kaut ko saprot visās lietās un nestāvētu
tev kā vagāri aiz muguras, uzraudzīdami
tavu tikumu.ˮ

„Vai griesti iekrituši?ˮ Jānis vienaldzīgi jautāja
un piemetināja: „To viņiem sen jau vajadzēja
darīt.ˮ

„Ja, to viņiem sen jau vajadzēja darīt. Tev būtu
bijis liels prieks, jo griesti būtu iegāzušies un mani
nosituši. Es jau tev esmu līdz kaklam.ˮ

„Aija,ˮ Jānis pacēlies teica un berzēja pieri, kā
no sāpēm atsvabināties gribēdams, „kāpēc tu runā


tādas lietas, kam pati netici? Varbūt, tu to vēlētos,
jo tev uz to ir savi iemesli. Nebaidies, Aija. Es tevis
neapgrūtināšu. Vēl es dzīvoju un ceru. Bet kad luga
būs izspēlēta līdz galam, es nozudīšu tikpat klusi, kā
ierados pie tevis. Ne vispār sieviete, vienīgi tavs
seno dienu tēls ir mani augšup celis līdz šai dienai.
Man nav vajadzīga sieviete, bet sieva.ˮ

„Es nemāku tā runāt un nevaru izlikt savu sirdi
kā uz delnas. Es tikai redzu, ka mums nav laimes.
Viens solis uz priekšu, divi atpakaļ. Tu pelni sīkumus,
tu urbies un kārto un rīko, bet pie lielākiem darbiem
ķerties tev aptrūkst spēka un gribas. Tu izcērt
lazdas, bet negādā par viņu atvešanu. Tu grebi karotes,
bet sniegs tevis dēļ lai ielauž jumtu, skurstenis
lai aizaug kvēpiem. Tu nesi skuķiem saldumus, bet
neiedomā, kā mājā nav maizes garozas. Tu guli piedzēries
un nezini, ka stallī govs pagalam.ˮ

„Ko tu runā!ˮ Jānis iesaucās.

Viņš paķēra svārkus un, iekāpis tupelēs, skriešus
devās laukā. Aija viņam sekoja.

Stallī bija savāda, aizgrābjoša aina. Brūnaļa gulēja
uz vieniem sāniem, saplakusi, galvu atmetusi,
miglainu aci stīvi griestos raudzīdamās. Viņai apkārt,
plaši kājas ieplētusi, drebēdama un klaupādama,
gāja brūna gotiņa. Viņa gāja, lika purnu pie mātes
un katrreiz strauji atrāvās, kā satrūkusies no aukstā
ķermeņa. Beidzot viņa sataustīja brūnaļas auss
galu un saka to zīst.

„Es nevaru skatīties!ˮ

Jānis saķēra galvu un atstāja kūtiņu.

„Dod nazi!ˮ Aija sauca viņam pakaļ

Viņš izņēma nazi no kabatas un, uz to pusi neskatīdamies,
roku atpakaļ pastiepis, iedeva Aijai.

„Kam nav pasaulē vietas, lai labāk mirst,ˮ Aija,
istabā ienākusi, nazi rīklupatā slaucīdama, teica.

Bet tad viņu pārņēma žēlabas un viņa sāka raudāt.
Raudādama un šņukstēdama viņa runāja vienā
runāšanā.

„Lai veca bija, tomēr savu piena lāsi deva, kad
atnesās. Kas nu mums par barību, kas par stalli, kur


visi vēji cauri skrēja, tomēr bērniem bija aizdars. Ko
mēs tagad darīsim? — Es jau vakar rītā redzēju, ka
viņa tāda nemierīga. Bet kad vakarā devu ēst, tad
gulēja. Lai guļ, es nodomāju, — smags lops, un vājš,
nav jau tā celšanās tik viegla. — Vajadzēja tev aizšķetēties
uz to bodi. Vakar vispārīgi diena nebija no
labajām, un vakars un nakts bija tādi, aiz kuriem varēja
aizmirst daudz ko.ˮ

Viņa pacēla savas asaru pilnās acis. Viņu skati
sastapās un Jānim kļuva Aijas bezgala žēl. Šais acīs
bija tik daudz ciešanu, tik daudz tīri dzīvnieciskas padevības
liktenim, ka viņa rokas pašas no sevis stiepās,
lai viņu apkamptu un mierinātu. Bet Aija, to neievērojusi,
griezās tieši pie viņa:

„Tu varēji purā vai ellē aizmesties. Ko tu te iezagies
manā dzīvē kā slepkava. Kur vien tu pieduries,
tur iznāk kaut kas ļauns. Tu saki vārdu un tas
kaut kur ieduras kā skabarga un apaug un sāk pūžņāt.
Kur manas acis bija, kā to agrāk neredzēju?
Kas manu prātu bija apstulbinājis, ka es to nakti, kad
tu gribēji iet, tevi turēju? Vai tas bija tā sauktais
cilvēka liktenis, no kura neviens nevar izbēgt?ˮ

„To pašu es varu sacīt ar vēl lielāku pārliecību,ˮ
Jānis pārsteigts teica. „Es tevi vienmēr esmu ņēmis
vārīgi, kā olu, bet tu vienmēr esi raudzījusi velties
un atsisties pret kaut ko cietu, lai sadauzītos un teiktu
manu vainu. Ja, patiešām, kāpēc tu teici man tai
liktenīgā naktī, kur tu labi zināji, ka man līdzās stāvēs
kāds cits vīrietis, kurš tev daudz mīļāks par
mani un kuram tu jau sen biji piederējusi?ˮ

„Ko nu mīļāks,ˮ Aija kā taisnodamās teica. „Bet
viņam kaut kas bija. Būtu tev bijusi nauda, nebūtu
uz to mežu aizdauzījies, — viss būtu labi. Vai viņš
nāca, kad tu mājā biji? Pats redzēji, ka turējās pa
lielu gabalu. Bet izdevība rada zagļus. Viņš man
tik daudz laba darījis, kad visi cilvēki mani bija atstājuši,
ka es nevarēju viņam aizliegties. Un vai es
nelūdzu piedošanas un nezvērēju, ka sava mūža vairs
ar viņu netikšos ne ceļā? Bet tu par viņu runā un
viņu daudzini, lai būtu tikai man ko pārmest. Vai


es pēc tam, kad mēs nopietni izrunājāmies, vairs
esmu pieminējusi tavas brūtes, uz ko man butu vairāk
iemesla? Vai tu mani esi aiz rokas notvēris laulības
pārkāpšanā? Bet tev raksta tādas vēstules,
labi zinādamas, ka tu jau esi vīrs.ˮ

„Tu man varētu pārmest tikai to, kas iziet no
manis. Bet tāda pārmetuma es neesmu pelnījis. Es
sievietes aizvien esmu turējis kā jaunlaiku gleznas,
kuras no tālienes apskatāmas. Tu biji vienīga, kurai
es pieliku pirkstu un sataustīju asus krāsu traipus.
Iesim, Aija, katrs savu ceļu un nesāpināsim savas
sirdis, kuras nespēj sakust par vienu.ˮ

„Nu tu to saki, kad ir par vēlu. Tu esi mani iedzinis
badā, — nu tu runā par šķiršanos. Tev, pasaules
klaidonim, ir viegli. Tu aiziesi kā nācis. Bet
kur es palikšu, pamesta sieva? Vai es drīkstēšu
vairs precēties?ˮ

Jānis par to nebij domājis. Aijas vārdi par precēšanos
viņu notrieca. Ne par ko viņš negribēja viņu
zināt pie kāda cita. Kā vanags viņš viņu sagrāba
stiprās rokās, žņaudza viņu un kā neprātā čukstēja:

„Nē, nē, — nevienam es tevi nedošu. Tu esi
mana sirds, mana dvēsele, mana pasaule. Es dzīvoju
vienīgi caur tevi. Bez tevis manai dzīvei nav
nozīmes.ˮ

„Tad labi,ˮ Aija viņa skūpstiem ļaudamās teica.
„Nu es esmu mierīga. Tad iesim, nodīrāsim to teļu.ˮ

Jānis vilcinājās un Aija turpināja:

„Tā teic, ka muižās visus teļus vienu dienu vecus
pārdodot. Ēd tādu gaļu vēl labāki cilvēki, nekā
mēs. — Un govi būs jāsacērt gabalos, jāizved un jāizgāž
uz ledus. Kur lai viņu tagad ierok? Pavasarī
upe aiznesīs.ˮ

Jānis domāja, kā iemesls govs nonīkšanai katrā
ziņā meklējams dzirdīt dzīšanā uz upi, kamēr viņš
strādāja mežā; tomēr par to Aijai neminēja neviena
vārda. Viņš runāja vienīgi par to, ko varētu vēl
glābt. Varbūt viņa mēģinātu ziepes vārīt?

Nē. Aija to nekad nebija darījusi un — tas bij
saistīts ar izdevumiem, bet naudas viņiem nebij.


Viņi abi iegāja dzīves prozā un iegrima viņas sīkumos
tā, kā Jāņa garam pietrūka lidojuma. Viņš
skaidri juta sava garīgā cilvēka krišanu, grimšanu un
miršanu. Palika tikai tīri miesiskā daļa, kura kapāja
maitas, plēsa ādu nost tikko dzimušam kustonim.
Viņa žoklis cēlās un krita, mēle kustējās: viņš runāja.

Aija bija ar viņu un viņi sapratās labāk kā jebkad.


XXXI.

Divas dienas un divas naktis trakoja nepieredzēts
putenis. Biezi sniega mākoņi cēlās, uznāca un
garšļaukus nolaizdamies, brāzās pāri pakalnei, kura
it kā vairījās pieņemt tik daudz sniega. Bija brīži, kad
spīdēja bāla marta saule, bet ari šajos brīžos gaiss
bija pilns sniega, jo vējš mēza zemi ar tādu niknumu,
kā jau nokritušās pārslas uzvijās augstu gaisā, kļūdamas
par jauniem mākoņiem. Bija tāds laiks, par
kuru mēdz sacīt, ka tādā labs saimnieks savu suni
nedzen laukā.

Jānis sēdēja istabā bez kāda darba. Viņš bija
nodomājis šais dienās taisīt talku, bet nebij iespēja
nekur tikt. Vispirms vajadzēja pagādāt maizi, kuras
pašiem nebij. Nu jau viņi cita nekā neēda, kā kartupeļus
ar teļa galu, un virsū uzstrēba tēju, pie kam
bērni katrai reizei dabūja cukura graudu, zirņa lielumā,
bet lielie dzēra silto ūdeni tāpat bez cukura.

„Tiklīdz laiks mazliet aprims,ˮ Jānis teica, „es
iešu pie Pakalna un lūgšu palīdzības. Viņš aizdos
kādu sieku miltu un ari kaut ko no aizdara. Es zvēru,
ka rudenī to visu varēsim atdot.ˮ

„Tikai miltus. Vairāk mums nekā nevajag. Vai
talkai teļa gaļa slikta? Es uzvārīšu ar putraimiem
tādu zupu, ka nenoēsties. Patiesībā to govs gaļu
mēs tādam gadījumam ari būtu varējuši lietot.ˮ

Jānis atmeta ar roku.

Viņš gāja no viena loga pie otra, vērodams, vai
putenis nestajās. Bet vējš gaudoja, un sniegs joprojām
dejoja ap mājiņu, griezdamies staļļa priekšā
garā, slaidi izliektā kupenā, kura jau sniedzās tepat
līdz jumtam. Izskatījās, it kā tur nebūtu visu ziemu
staigāts, it kā stallim ar istabu nebūtu nekāda sakara.

„Taisnību sakot,ˮ Aija iesāka, „mums vajadzētu
abus tos sivēnus nokaut, tad mēs būtu ar aizdaru apgādāti


uz ilgu laiku. Kāpēc tur viņu dēļ vien laiku
tērēt un mest soli uz stalli? Kad nav lopu, lai nav.
Es jau tūlit domāju, sak neies ar lopiem labi. Kad
sniegs iekrīt naktī, tad jau tai ziemā kustoņi nīkst. To
teica mana nelaiķe māte un to es pati esmu piedzīvojusi.
Ak kungs, — es pavisam nevaru saskaitīt,
cik man pa šiem gadiem lopu dzīvību gājis bojā. Un
kas zina, kā var iziet ar tām cūkām. Kas tagad vairs
to kūtiņu sildīs, kad nav vairs neviena liellopa dzīvības.ˮ

Jānis piekrītoši māja ar galvu. Viņam bija puslīdz
vienalga, vai tur stallī bija kāda dzīvība vai nē.
Ar to viņu saimniecība nebij paceļama. Tur vajadzēja
kaut ka vairāk.

To iedomājoties Jānim rokas nolaidās gar sāniem,
un viņš nosēdēja pie viena loga ilgu laiku. Viņam
šķita, kā no lazdu vešanas tomēr nekas neiznāks.
Viņam bija kauns aicināt ļaudis talkā, kad nevarēja
viņus godam uzņemt. Viņam likās, ka neviens
nebrauks, ka visa pasaule zina, kādu mielastu Aija
talciniekiem taisa. Viņa gatavojas labus ļaudis, kuri
viņiem nāk palīgā uzsākt dzīvi, ēdināt ar tikko dzimušu
teļu, ja, pat ar sprāgušas govs gaļu...

Jānis nodrebinājās un sadūga uz sola kā pilnīgi
notriekts.

„Ko tu bēdājies,ˮ Aija viņā noraudzījusies, teica,
„it kā pasaulē mums vieniem būtu bēdas. Ir cilvēki,
kuriem iet vēl daudz sliktāk.ˮ

„Bet lielākai daļai tomēr iet daudz labāk. Un
kāpēc mēs neesam starp tiem?ˮ

„Mums nav laimes.ˮ

„Tā mēdz gan teikt, ka dažam vairāk laimes nekā
saprašanas; bet man šķiet, ka mums tomēr trūkst
pēdējās. Mēs nesaprotam paši sevis, mēs nesaprotam
viens otra, mēs neprotam ari dzīvot. Viena nesaprašana
atbalsta otru un tā mēs ejam postam pretīm.
Aiz personīgām nepatikšanām es esmu zaudējis
patiku uz savu darbu, kuram vajadzēja mūs izvilkt
no trūkuma. Tiklīdz man šķiet, ka tu mani nemīli,
es zaudēju prieku dzīvot, es zaudēju visus pavedienus,


kas mani saista pie darba un pienākumiem.
Es to apzinos, saprotu un gaiši redzu, ka tā mēs iegrimsim
aizvien dziļākā trūkumā. Bet es tur nekā
nevaru darīt.ˮ

„Tai ziņā tu laikam gudrāks netiksi, kamēr
sprāgsi. Bet ko tur raizēties. Ar to govs nonīkšanu
ir ari savi labumi. Vispirms man atkrīt lielas rūpes.
Bez tam, tu zini, — šogad vispār liels barības trūkums.
Siens uz pavasaru būs maizes Un mēs
varēsim pārdot sienu, kā ari salmus. Ja mēs vēl nokausim
sivēnus, tad atliks ari pāris maisu pelavu ko
pārdot.ˮ

Jānis iesmējās.

„Tu esi tikpat liels bērns, kā es, tikai piedevām
vēl dumjāks par mani. Rīgā ir tādi studenti, kuri
dzīvo no savām grāmatām. Vai mēs neesam tādi pat
nelgas?ˮ

Aija neatbildēja. Kāda daļa viņai bija par tik
augstām lietām. Vienu tikai viņa zināja: nevajadzēja
nolaist garu. Nevarēja jau pasaulē visiem iet labi,
un neba bagātie ik reizes bija tie laimīgākie.

— Trešās dienas rītā vējš kļuva slābāks un mīkstāks.
Dejojošo pārslu vietā tagad sprikstēdami
bira sīki krusas graudi, pēc kam sāka līt silts lietus.
Divu dienu snigums neilgā laikā izšķīda kā putra.
Upē uz ledus parādījās ūdens. Tur, vienā līkumā,
bij saredzami melni plankumi un vārnas, ar žagatām
kārkdamas, ņēmās tiem apkārt. Ari suņi tur bij saradušies
no visas piekalnes, vairāki vāji, izkārmējuši
suņi.

Tā kā bija sestdiena, tad Aija katrā ziņā gribēja
tikt galā ar cūkām. Jānis, kurš agrāk nevarēja dzirdēt
kaujamu cūku kviekšanu, tagad pats ķēra sivēnu
aiz kājas, un nenovērsās, kad Aija tam iedūra tuteni
kaklā.

„To gan vajadzēja darīt tev, kā vīrietim,ˮ viņa
dunci saros slaucīdama, teica.

„To es ari darīšu. Man šķiet, ka es to protu pat
jau tagad. Tas taču darbs, kā visi citi darbi. O, tu


redzēsi, kā es neilgā laikā darīšu visu, kas vien būs
vajadzīgs.ˮ

Pirms cūku kaušanas viņi, uz Aijas vēlēšanos,
bija iedzēruši katrs pāri šņabju no viņā vakarā noglabātās
pudeles, tāpēc valodas vijās kuplāk nekā
parasti.

Mazliet iesilis, Jānis gribēja vēl stiprināties uz
svilināšanu, un Aija taisīja vaļā vienu no talkas pudelēm.

Piedzirdīt mēs viņus varam ar divām pudelēm
tikpat maz kā ar vienu,ˮ Jānis itkā aizbildinājās.

Aija piekrita un nepalika vīram pakaļ.

Vēlāk, kad no katla jau varēja celt laukā aknas,
kuru smarža pildīja nevien istabu, bet pat sētsvidu,
viņi sāka pamatīgi iedzert.

„Redzi,ˮ Aija teica un smējās, spīdošām acīm,
„tā dzīvo bagātnieki. Vai mēs, nabagi, ari savā
laikā nevienam papriecāties? Kā mums tagad
trūkst? — Tikai maizes. Mums ir cūkas gaļa, mums
ir teļa gaļa, mums ir galvas, kājas mēles, zupa, cepetis,
receklis, viss, ko vien sirds var vēlēties. Uz
pirmdienu es vēl sadēšu desas, putraimu un gaļas
desas. — Škuķi, pameklējiet tikai radziņu. Paskatāties,
vai nav uz laktiņas tai kastītē. Pakāp, Mare,
un noņem.ˮ

Bērni steigšus kāpa uz sola un, paņēmuši kastīti,
sakrita ap to, lai atkal pēc ilgiem laikiem pārcilātu
raibos, nekam nederīgos niekus.

Nederīgos?

Tur taču bija asais kurpnieka duncītis, kurš ne
par matu nebij citāds kļuvis, kā vecā gada vakarā.
Tur bija ari Galdara pīpe. Ari desu dējamais radziņš
tur bija.

Ieraudzījusi pīpi, Aija to paņēma un sniedza
Jānim.

„Nu tu taču viņu pieņemsi?ˮ

Jānis vairījās.

„Lai paliek, Aija, lai paliek.ˮ

„Nē, nē, — vismaz iekosties tev vajāg. Es gribu
redzēt, kāds tu izskaties ar pīpi.ˮ


Viņa apķēra Jāņa galvu ar kreiso roku un ar
labo sprauda zobos līko, tropaino pīpes spici.

Viņš padevās.

Aija atgāja gabaliņu nostāk, galvu pašķiebusi
brīdi skatījās, tad teica:

„Cik brīnišķīgi, ka tāda pīpe cilvēkus dara vienādus.
Viņa aizsedz zodu un pa daļai muti. Paliek
tikai piere, acis un vaigu virsdaļa, kas nav pie izskata
tas galvenais. Tev trūkst tikai dziļo rievu
ap acīm. Un mati tev nav sirmi. Citādi es tevi patumsā
varētu noturēt par Galdari.ˮ

Jānis nolika pīpi kastītē atpakaļ un izlaida veselu
guldzienu siekalu, kā muti izskalodams.

„Kāds kungs,ˮ Aija pārmetoši smējās. „Redzēs
gan, cik ilgi tu to naudu mētāsi ar tiem papirosiem.
Nelaiķis, jāsaka, labi pelnīja, un tomēr nekaunējās
no pīpes.ˮ

„Pagaidi vien, gan ari es pelnīšu. Lai tikai es
norīkojos un iesāku. Pagaidi vien.ˮ

„Redzēs, kā tu tagad tiksi vairs pēc tām lazdām,
kad tu tās stīpas sadrāzīsi, kad aizsūtīsi un kad dabūsi
naudu. Paskaties, jau uzkalniņi kaili. Kas tad
tev vairs brauks, kad ceļš sāks šķīst?ˮ

„Tev taisnība,ˮ Jānis kā atjēdzies iesaucās.
„Man jāsteidzās uz Pakalniem. Rītu ir svētdiena.
Rītu var saziņot talciniekus un pirmdien viss būs
mājā.ˮ

Viņš saģērbās un tūlīt gāja, kaut gan bija vakars
un Aija teica, ka rītu no rīta to varēšot izdarīt
pie vienas reizas. Tagad šai griboties amizēties.

„Bet tikai nenāc mājā bez miltiem,ˮ viņa sauca
pakaļ, kad Jānis tomēr gāja.


XXXII.

No Pakalniem Jānis atgriezās pilnīgi saguris.
Aijai tai vakarā neizdevās neko izzināt, kāpēc viņš
nav atnesis miltus un ko Pakalns sacījis par talku.
Kad viņa uzstāja, lai atbild, viņš negribīgi noteica,
ka rītu pateiks, un gulēja, aizmigdams tikai uz rīta
pusi.

Bet ari svētdienas rītā viņš vairāk nekā nevarēja
pateikt, kā vienīgi:

„Nekas neiznāca.ˮ

Aiju šī noslēpumainība kairināja un kaitināja.
Viņa solījās pati iet turpu un izzināt, kas tur bijis,
kas viņu darījis gluži mēmu.

Viņš neteica, lai neiet. Tur jau nebija nekā ko
slēpt. Viņš tikai nevarēja atrast veidu, kādā to visu
izteikt.

Ar vārdu sakot — Pakalns viņam vairs neticēja.
Viņš teicās domājis Jāni daudz stingrāku, bet
izrādījies, ka viņš nav daudz labāks par Aiju. Tikai
viņa ceļš gāja citā virzienā, citādi viņš dzīvei bija
tikpat nederīgs. Par talku Pakalns bija teicis, ka
tās iespējāmība tagad neesot vairs domājama. Nu,
kur ceļš slīd nost, neviens vairs savu zirgu nedzīs
četradesmit verstes dienā. Vismaz viņš, Pakalns,
ne par kādu naudu to nedarītu. — Kad Jānis aizbildināja
savu pasivitāti ar nesaskaņām starp sevi un
Aiju, tad Pakalniete bija smējusies un nosaukusi viņu
ne visai labā vārdā. Tikai zaķupastalu varot sieva
traucēt viņa darbos un nodomos, ne vīru. Un kurš
vīrs sūdzoties, ka sieva velkot viņu atpakaļ un neatbalstot
viņu viņa centienos, tas vēl mazāk varot sasniegt
bez šīs sievas. Esot jau patīkami visas vainas
novelt uz citiem, bet ne ikreiz dibināti. Cik
spējuši, viņi jau līdzējuši. Ari viņiem nekas nekrītot
no gaisa. Viss pašiem jāiegūstot saviem desmit pirkstiem,
grūtā, sūrā darbā. Ar to dziļu ziemu āboļi


palikuši neaizvesti uz pilsētu. Šis un tas gājis bojā,
no ka vēl cerēti šai gadā ienākumi. Ja vēl būtu
manāms, ka viņu dzīve ietu augšup, būtu gandarījums
palīdzēt vienā otrā vietā. Kā varot iedomāties
saimniecību bez zirga un bez govs? Bet viņiem
taču neesot ne vistiņas...

Ko viņš no visa tā varēja Aijai sacīt un ko noklusēt?
Vai to lai teiktu, ka pēc šādas sarunas viņš
miltus nemaz neiedrošinājās prasīt. Tas būtu viņai
devis iemeslu tikai rāties un gānīties, kā viņa to jau
diezgan darīja bez tam.

Aija uz Pakalniem negāja. Viņa nojauta, ka Jānim
tur nav labi gājis. Un ja viņam, tik lielam draugam,
tur negāja labi, tad viņa, gandrīz ienaidniece,
pat zināt nedabūs, kas noticis. Nu viņa savu nemieru
pilnā mērā lika izbaudīt vīram, kurš nosēdēja
visu svētdienu savā vietā pie galda, rokā atspiedies,
itkā ar varu izdomāt gribēdams, ko darīt un ko
iesākt.

Tāpat viņš sēdēja darba dienās.

Aija sprāga vai no ādas laukā viņa slinkošanas
dēļ; bet viņš tikai reizām paskatījās caur pieri, uzlaida
dūmus gaisā un neatbildēja neviena vārda.

Pa tam laukā jau šalca pavasars. Ziema slēpās
vēl tikai pakrastēs un mežos. Grāvji dienas trīs bij
gulējuši pilni slapja, dzeltenīga sniega un, lietum vēl
joprojām līstot, tie sāka tecēt. Upe uzplūda. Ledus
vidū saslējās ar kalnu un pa lielajām plaisām mutuļoja
ūdens, gan gāzdamies plaisā iekšā, gan plūzdams
laukā.

Sestdienā, ap pusdienas laiku, Aija ienākusi
teica:

„Skuķi, ejiet skatīties, kā ledus iet.ˮ

Kad skuķi izskrēja, Aija uzrunāja Jāni:

„Un tu, miron, neiesi skatīties?ˮ

Viņš papurināja galvu un nopūtās:

„Iet jau ledus.ˮ

Tad viņš atkal iegrima sevī un nerunāja ne
vārda.

— Naktī bija uznācis sniegs un svētdienas rītā


saulē zeme izskatījās tik balta un tīra, ka Jānis iesila
priekā un cerībā. Nu bija atkal ziema. Varbūt viņš
varēja vēl panākt nokavēto. Vajādzēja viņam dabūt
divus zirgus, kaut no tā paša Aizupja, un lazdas
būtu mājā. Taču bij vēl tikko marta beigas.

Viņš uzlika cepuri un pirmo reizi septiņu dienu
laikā izgāja ārā kā cilvēks, kurš aptver pasauli.

Saule manāmi sildīja. Gaiss bija dziļš un dzidrs,
kā pati bezgalība, un tomēr tik silts, ka sniegs zem
kājām gurkšēja kā vate.

Kas tas bij par svilpienu?

Jānis pacēla galvu.

Tur, krasta vītola galotnē tupēja divi strazdi.
Vēl viens svilpiens, un strazdi aizlaidās pāri upei.

Jānim kļuva smagi ap sirdi. Kāds viņš bija
slikts saimnieks. Viņš nebij vīžojis ne strazdiņam
būrīti uztaisīt...

Salīcis, rokas uz muguras sakrampējis, viņš lēnām
vilkās gar upes malu uz augšu.

Upe līgodamās nesa retus ledus gabalus pāri
līčiem, trieca tos kokos, ledi lūza, lauza, brāza un
brakšķēja. No visas lejas nāca dobja dūkoņa, kā
tais pērkons. Jānis raudzījās lejā un domāja, cik
skaisti tagad, varbūt jau pēc dienām trim, varētu
lejup līgot viņa stīpu plosts.

Viņš pacēlās vienā pakalnā. Tad viņam gribējās
vēl augstāk. Un viņš uzkāpa pašā kalna galā,
kur vēl nekad savā mūžā nebij bijis.

Viņš aplaida acis visapkārt. — Visūr balts, apžilbinoši
gaišs klajums, izraibots māju grupām, birzēm,
atsevišķiem kokiem, un tālumā bālgani meži
salēja kopā debesis ar zemi. Upe, kā zili-melna
lenta aizstiepās pa kalna malu gandrīz taisnā līnijā,
jo daudzie sīkie līkumi nu bija zuduši.

Kur tad bija viņa būda?

Tur jau viņa stāvēja. Tā izskatījās itkā sēdētu
uz krasta un raudzītos ledus iešanā. Viņš novērsās
un iegrima domās.

Te nu viņš bija, dažas pēdas tuvāk saulei. Un
tomēr tas bij kalna gals, augstākā vieta plaša apkārtnē.


Tāpat viņš šobrīd atradās sava mūža kalngalā
Ari viņa dzīve jau bij situsi augstāko vilni.
Viņš bija iemantojis to, pēc kā ilgojās visu sava mūža
otro ceturksni. Bet vai viņa sirdij ar to pietika?
Ja un nē. Tūkstošreiz nē. Šis ieguvums neatsvēra
ne tūkstošās daļas no cerējuma. Nabaga sirds un
nabaga prāts. Vai viņi vēl kā gaidīja, ka ķērās tik
cieši pie šīs dzīves, pie šīs dieva aizmirstās būdas
un pie Aijas, kurai viņš bij mazāk vajadzīgs, nekā
kaut kurš cits cilvēks, kuram tikai bija iespējams
ziedot drusku naudas, visnepieciešamākām vajadzībām.
Ja, patiesi mazāk vajadzīgs, jo viņam taču
nebija itin ne nieka. Kamdēļ vēl ilgāk vilkt šo jūgu?
Kamdēļ nenolaisties lejūp kalna otrā pusē un nenozust
plašajā pasaulē, kura iznīcina un noslēpj dzīves
piekusušus cilvēkus labāk par ūdeni un par uguni

Tomēr — Aiju viņš nevarēja pamest.

Vēl reizi vērsis acis uz tālēm, viņš atgriezās
mājā.

„Īsts lielskungs: ēd, guļ, sēd un iziet pastaigāties.
Ja Galdars būtu tā rīkojies, tad mēs sen jau
būtu badā nosprāguši, tad nebūtu šīs dienas sagaidījuši.ˮ

Jānis stīvi raudzījās Aijā, kā nesaprazdams viņas
vienkāršo vārdu nozīmes. Tad viņš sausi iesmējās
un teica:

„Lieskungs grib dzert.ˮ

Kad Aija viņam uzgrieza muguru, viņš piegāja
pie gultas gala un izvilka pēdējo degvīna pudeli.
Steigšus izsitis korķi, viņš paķēra no plauktiņa tējas
glāzi, pielēja to līdz malām un izdzēra vienā paņēmienā.
Tad viņš piepildīja glāzi no jauna un sniedza
Aijai, aizsmakušā balsī uzsaukdams:

„Šķīstīsim savas dvēseles!ˮ

Kad Aija atteicās dzert, viņš iztukšoja ari otru
glāzi līdz pat dibenam.

Aija nobāla. Drebošu balsi viņa sauca meitenes
laukā:

„Iesim, bērni. Nu viņš sāks trakot. Un pēc
tam atkal snaudīs visu nedēļu.


Viņa bīdīja bērnus sev pa priekšu. Visas četras,
tupelēm klabot, viņas izgāja laukā, kur no istabiņas
gala, saulītē sildoties, varēja noraudzīties ledus
iešanā.

„Ja, nu gan viņš sāks trakot,ˮ Jānis sauca izgājējām
pakaļ. „Un snaudīs vēl ilgāk nekā nedēļu.ˮ

Viņš pasniecās un noņēma no laktiņas pazīstamo
kastīti. — Sameklējis plāno kurpnieka duncīti, viņš
visu citu kārtīgi salika atpakaļ un kastīti novietoja
uz laktiņas. Visa rīcība bij tik droša un apzinīga, ka
izlikās, itkā alkohols nebūtu uz viņa smadzenēm darījis
nekāda iespaida. Viņš bija tikai ārkārtīgi bāls,
citādi tik mierīgs, itkā ar duncīti gribētu tikai apgriezt
nagus.

Bet viņam priekšā stāvēja daudz nopietnāka
operacija.

Nogulies gultā viņš sataustīja labās rokas pulsa
dzīslu un ar īsu griezienu to pārgrieza. Tāpat viņš
atvēra kreisās rokas dzīslu.

Niecīgajām sāpēm cauri viņš juta saldu nogurumu,
itkā miegs darītu smagus visus locekļus. Viņam
negribējās neko domāt, negribējās mēli kustināt.
Viņš grima aizvien dziļāk miegā. Tad viņam kā
sapnī parādījās Aija, jauna, ziedoša, sarkanu lakatiņu
galvā. Un piepeši viņam kļuva žēl dzīves.

„Aija! Aija!ˮ viņš ierēcās kā pāršauts lācis.

Kad Aija ienāca, viņš spēja tikai pavērst savas
delnas uz augšu, lai parādītu, ka tur izverd viņa
dzīvība.
